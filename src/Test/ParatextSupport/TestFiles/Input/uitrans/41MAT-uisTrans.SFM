\id MAT ch 1-8; was consulted checked by Aluis Simatab at Lehu, Uisai, and ch 9-15 was consulted checked by Steve Blewett at Buka centre on 2011. And 16-28 was also consulted checked by Steve Blewett at Buka centre on 2015.
\h Maatiu
\toc2 Maatiu
\mt2 Rure Aanegu
\mt1 Maatiue
\mt2 Kehuruuna
\c 1
\s Tee Meesaia Pogonke Puleligai
\r (Luuke 3:23-38)
\p
\v 1 Ei rure teenna Jesuunke puleligai. Jesu eiko Meesaia tei eiko Reipitigiraina egu Reipiti eiko Eiparahamigiraina.
\q1
\v 2 Eiparaham eiko Aisake puumo. Egu Aisake eiko Seekopi puumo.
\q1 Seekopi eiko Siurage teenko paalomonukahi paumo.
\q1
\v 3 Siura eiko Peeresie Seraage paumo. Eisoge paigu iako Tamaa.
\q1 Egu Peeresi eiko Hesronii puumo, egu Hesronii eiko Ram puumo.
\q1
\v 4 Egu Ram eiko Aminarapu puumo, Aminarapu eiko Naasoni puumo, Naasoni eiko Salamoni puumo.
\q1
\v 5 Egu Salamoni eiko Poiasi puumo, poogu iako Reehapi.
\q1 Egu Poiasi eiko Oopeti puumo, poogu iako Ruuti. Oopeti eiko Seese puumo.
\q1
\v 6 Seese eiko Reipiti tuutopenna puumo. Egu Reipiti eiko Solomoni puumo,
\q1 Solomoni poogu iako Uraia pana leguleinu.
\q1
\v 7 Egu Solomosni eiko Rehopoam puumo, Rehopoam eiko Apaisa puumo egu Apaisa eiko Eesa puumo.
\q1
\v 8 Egu Eesa eiko Sehosapati puumo, Sehosapati eiko Sehoram puumo egu Sehoram eiko Uusaia puumo.
\q1
\v 9 Egu Uusaia eiko Sootam puumo, Sootam eiko Eihasi puumo egu Eihasi eiko Hesekaia puumo.
\q1
\v 10 Egu Hesekaia eiko Manase puumo, Manase eiko Eemoni puumo egu Eemoni eiko Soosaia puumo.
\q1
\v 11 Egu Soosaia eiko Sekonaiage teenko paalomonukahi nnoule paumo. Tinoharo tee Isiraalino kiinopaakanno teie paigonna tuhia Baabilon piotopanno kiimatapalu.
\q1
\v 12 Eikooga pore tege Baabilon kiimatapanipisa piotopalunaga nomoge, Sekonaia tei Selatieli puumo leu, egu Selatieli eiko Serupapeli puumo.
\q1
\v 13 Egu Serupapeli eiko Epiutu puumo, egu Epiutu eiko Eliakim puumo, egu Eliakim eiko Asoro puumo.
\q1
\v 14 Egu Asoro eiko Saadoko puumo, egu Saadoko eiko Akim puumo, egu Akim eiko Eliutu puumo.
\q1
\v 15 Egu Eliutu eiko Eliesa puumo, egu Eliesa eiko Mataan puumo, egu Mataan eiko Seekopi puumo.
\q1
\v 16 Egu Seekopi eiko Soosepi puumo, egu Soosepi eiko Maaria ponu.
\q1 Egu Maariage tei Jesu, eiko Meesaia\f + \fr 1:16 \ft Krais eiko teege Kirikino tokaguleina egu teege Hiipuru Meesaia, \rq ei mini aapasi noi Kuhuie meluasi, kulue laapu egu teule noiku\rq* lakihotoalenna.\f* tokatokamana koliotooou, eiko eiko noi Kuhuie sihukuuna tee noikene pogonke lakihotouniomaina. \fig Carpenter shop|HK00128B.TIF|col|MAT 1|Horace Knowles|Teinogu Soosepi uni konipailuke halugologuleino|1:16\fig*
\p
\v 17 Iiko aapo tipotogele tee Eiparahaminke keerisa hulo tee Reipitiele patano, tee tapuni noua koligamie kiikoko (14). Egu igikoorai Baabilonie upilo kiimatapoiluna hulo eikoogele Meesaia pataago noua koligamie kiikoko (14).
\s Tei Meesaia Pogonna Kolipale
\r (Luuke 2:1-7)
\p
\v 18 Iiko tipoto leileisu, eiko Jesu tei Meesaia pogonna kolipale ioto hapagolu. Tia Maaria eiko Jesu poogu mau eiko Soosepi tokotopaunu, eikoonko roripoirepisa. Egu eisokoo tounno ronroripoisiu, iako Maaria tuutuu teumonu hukau teie Ula Miipa pogonna iri iako hogonesi leu.
\v 19 Eikooge Soosepi ulue tei ponu leguina, tei noi kohogasi legue iako tounno miaratoupisa hisooou, iiko aapo teega ara hikikue pitale tokuu.
\p
\v 20 Soosepie tipoto tiinoupisa ono-onohologu luulehegele, teie Mumina pogonna umiai aapuu, “Soosepi ee, loo eiko Reipiti pooni, toura ouluhe, ia Maaria mau tee logono hopaine toroi luipei, iiko apaga eiko tuutuu elegele teuteumana Ula Miipannagakuue iri hometuina.
\v 21 Iage Maaria tuutuu nugani toroi koliotoupi, egu looge Jesu\f + \fr 1:21 \ft Ei mii Jesu teie hutu Kirikinna tokaguleina, egu Hiiburunnage Iesua, ioto apasi, Kuhuie tee noiku pogonke toroi lakihotouni.\f* toroi tokei, nage eikooge tee pogonke noiku teega paigonke kiloguaine toroi lakeuotouni.”
\p
\v 22 Ee haike ioto hapagolui, tee hutu Muminage tee mausinekene tuhutoni kogoruune koisuolopisa, tee ioto an-aguine,
\q1
\v 23 “Hukenira! Tia tuuare nnonu hohulo
\q2 tei tuutuu nugani toroi koliotoupi,
\q1 egu eiko toroi Imanuel tokai.”
\q2 (Tei ipoto aapasi, “Kuhui ei nenenko tuasi.”) \rq Aisaia 7:14\rq*
\p
\v 24 Eiko Soosepi tegerai aa-aasuuno egu mau totipolu. Nau egu ara teie Muminanna umiai teepuunogu, eikooge tia Maaria egu nogeulo pana heetuu.
\v 25 Egu ara eiko Soosepi iakoonko Maaria teisonogu ponuie panaie tounno tuntusi, iakooge tei tuutuu nugani koliotooou. Soosepie tei tuutuu pogonna mini Jesu tokuu.
\c 2
\s Teege Noiku Monukasiku Tei Tuutuuka Jesu Upilo Tagatau
\p
\v 1 Nau egu tee eiko Jesu tege Petilihema Siuriage tuntumonoge koleupisu, eikoogele pore Heroti tei mumioi tuutopenna tuguleinotano. Tee noiku monukasiku tegerai lua laupolomono tee Serusalema upuu. \fig magi|wa03806b.tif|col||Wade|Monukasikue kaipa minsaune |2:1\fig*
\v 2 Egu ioto nakaramo aapalu, “Lai, eiko tuutuu Siunono paigonna mumioi tuutopenna liomaina oue koleulo? Nenege tei kaipa eikoonna kolipale sihesihekuina tiga lua laupolomono hukohinno kohepohimo koro hiinotopohipisa muni.”
\p
\v 3 Eikooge Heroti mumioi tuutopenna tei ei hutu nugetuiele, eiko egu mau hamaraague amaraguu, egu teego noiku tulupa Serusalemano eikoonogu mokinahaipunno ono-onopoilu.
\v 4 Herotie egu tee osisikunke mumia teenko hapeegele poliotoluikene luipakunno egu nakarounimo ioto aapulu, “Eiko Meesaia oue koleuguina?”
\p
\v 5 Egu tutuhoipaiele aapau, “Eiko taapa teiele uni hokopa Petilihema teiele tuhia Siurianna tuntumonoge toroi koleupina, nage teie mausine tioto kehuruu.
\q1
\v 6 ‘Loo Petilihema, teiele moo Siuranna
\q2 tumatumana, loo toroi tou loololaalo hama
\q1 tei totokaaminna toloni tuitui teegele mumia
\q2 koro liasiku tege Siura, nako aamoi loogeleego
\q1 tei mumioi tee nkonke noiku Isireelino
\q2 hotukuniomaina toroi nna aulolukui.’” \rq Maika 5:2\rq*
\p
\v 7 Herotie egu tee hutu iotokoonke nugetuiele iiko noiku monukasiku tegerai lua laupolomono upuune hikikue luipunno kakarekepoilu. Teia pore maipa tei eiko kaipa aulolukuunaga nakaroulu.
\v 8 Eikooge eulikoo egu tee Petilihema tootounimo aapulu, “Nee, ura pinno tei tuutuuka mau mani salageni. Egu hukenno toroi nonnomue unoloinno miginomeni. Ura egu nnegeego mau milo kohepo.”
\p
\v 9 Eiko mumioi tuutopenna nugitalo eulikoo monukasiku egu mau sakahoilu. Teiogo kaipa tiga lua laupolomono hukauna eulikooga ulue oruu, piloogo ara tegeraue tuutuuka tuntugenoge lalasie onitolu.
\v 10 Tiga tei kaipa hukaiele eulikoo mau hamaraague lesihoilu.
\v 11 Egu tee hopagakuu kuitaiele tiga tei tuutuuka tianko poogu Maaria hukaru, eulikoo egu mau tege mii hutalo kuupagalo eiko Jesu kohepau. Tegerai egu tee paigonke kurama muitalo tee opale tarenke opau. Tee haike eeni anau koolo (gold) tarenna, tei insens (haipa kotenogu mani kuhisasi) egu tei mea (kulu mani kuhisasi).
\v 12 Teugoga egu Muminage teiele luulehe uosiotounigu teino Heroti tounno unogoilu, tinaugu sala muuparai teie paigonna tuhia moitau.
\s Soosepi Egu Maaria Teinko Pauni Tee Iisipiti Omolau
\p
\v 13 Nau egu eulikoo monukasiku sakahoinigu, tei Mumina pogonna umiai eikoogele Soosepi tapeuolomo aapuu, “Soosepi ee, lalulolora! Eira tuutuuka ianko poogu taaguotopenro ara tee Iisipiti omoleni.”
\p
\v 14 Eiko Soosepi egu mau tee muula koro lalugolu, eikoogo tuutuuka tianko poogu Maaria taaguotounro ara tinoharo tee Iisipiti sakahoilu.
\v 15 Eulikoo tege Iisipiti uluune piloogo eiko Heroti puahuuno pata. Tee Iisipiti upilo tege uluune tee Mumina pogonke hutu tei mausine nna teepuune koisuolopisa. Tee aguune,
\q1 “Nnege tei nuni ara tiga Iisipiti luipotuna!” \rq Hosea 11:1\rq*
\s Tee Tuutuuna Tiga Petilihema Taaluna
\p
\v 16 Nau eiko Heroti egu tee iikooge noikene monukasiku tee umiaie teepulunogu minsai moitaune onohuiele egu mau hama pururuolu. Egu mau tee pogonke luugenilu tootopaakuniu tee tuutuuna nukahi paigonke mole kerigo tou ipisasiku teia uni hokopa Petilihema egu teega unikene teugo momugoua, ulipakalu. Tipoto patagasikene uleului iiko teege monukasiku tei kaipa hukaunogele koro tee mole kerigo leileisu.
\v 17 Tei hutu Muminage eiko mausine Seremaia tuhutoni kogoruuna egu tioto maigoupuu.
\q1
\v 18 Tei ioto aguuna, “Teia uni hokopa Raama
\q2 teege noikene pisa nugitau.
\q1 Tiage Reisel tee poolumi pinpisunounigu.
\q2 Iiko apaga, tee poolumi puahaipaisu,
\q2 iako noie pisiotopalegaago mau tou hisooou.” \rq Seremaia 31:15\rq*
\s Soosepi Egu Maaria Teinko Pauni Unogoilu
\p
\v 19 Egu tei Heroti puahugu, tiga Iisipiti eiko Soosepi egu teie Mumina pogonna umiai luulehegele tapeuoniele aapuu,
\v 20 “Korora lalulolo, eira tuutuuka tianko poogu egu teie tuhia Isiraalinna unogotopere, iiko apaga, tee noiku eiko tuutuuka malugoipaune iiko puahaipalo.”
\p
\v 21 Soosepi egu koro lalugoniele tei tuutuuka tianko poogu taaguotousi tee Isiraali unogoilu.
\v 22 Egu ara tinoharopai eikooge Soosepi tee Akeulasie tei puumo Heroti puahuisu unikui tege Siuria mumioi leune nugetulo teugo pialega mau hama ouluhuu. Nau egu teie umiai teiele luulehe uosiotougu teie tuhia Kaleliinna orau.
\v 23 Iiko aapo teega tee Nasareti pilo huunipolu. Egu teego hutu teulege Mumina pogonke mausine uliai siuoipaune mau maige leu. Tee aapaune, “Eiko toroi Nasaretia leina tokatokaina.”
\c 3
\s Maatau Teinna Siooni Noiku Papitaiso Heetuniguleina
\r (Maaka 1:1-8; Luuke 3:1-18; Siooni 1:19-28)
\p
\v 1 Teiele pore inokooharopai eiko Siooni noikene papitaiso heetuniguleina egu tee haigou silakano tege Siuria tumotumono hulo maatauale laakumo,
\v 2 tee noiku aapulu, “Laira teegele laigonke kiloguaine kaamululoini, apaga tei tuhia hoonna hama momugoue!”
\q1
\v 3 Teie mausine Aisaia aapo eiko Siooni mau ulua onohoipumo aguu,
\q2 “Tege lakapianoge tei au nna autahepolomo aguu,
\q1 teira sala teinna Mumina kuurotopeni \x - \xo 3:3 \xt Aisaia 40:3\x*
\q2 egu teegora pogonke kurusikene kohogakoipeni.” \rq Aisaia 40:3\rq*
\p
\v 4 Egu eiko Siooni pogonke paaro sarapolomo kaihuguleine teegele kaamelinke hii nosihasi, egu teiogo marioto teegele kai koligaminke kasi hapakasie muutuologule. Tee pogonke tamu iiko anau kuuha toipumo egu nopotaue luugetugule. \fig John Baptist|wa03809b.tif|col||Wade|Siooni noikuele taatipale laakuu |3:4\fig*
\v 5 Inokooharo tee noikene tegerai Serusalema egu teiele tuhia Siurianna egu teegele uni tege tuulalu Soorani kararue uluguleineego tulugilu eikoono Siooni upugule,
\v 6 Tee paigonke ono-ono kiloge teia Kuhui ulue sihikaguro eikooge Siooni teiele tuu tuulalu Soorani papitaiso heetunigule.
\p
\v 7 Egu ara eikooge Siooni tee tara mugunne teenke Paarisii egu tee Saadusii eikoono Siooni un-upugu hukuniele teuleego mau ioto aapulu, “Lai pohiagai, lai paage uosiotolunimo aaluni, laieego tei mamauala Kuhuinna ntokoipenigui?
\v 8 Egu tee kaamululoinnogu teege kankaga aanegu teegele laigonke tuale toroi mau maipatopeni tuntuni.
\v 9 Iotoogo mau toroi tou ageni, ‘Nene Eiparahami poohemi legu tei kiimata toroi ntokoipohini.’ Teego mau toroi aalohini, Kuhuie teego ee harukene Eiparahami poohemi hiilakunigui.
\v 10 Teiogo mareke tege kuia kaakue kuukuurui, tee kui kolemu aanegu tou teumoi toroi kupilakulo teiele oguai riupakui.
\p
\v 11 “Nnege lai tuue papitaiso hiihiinolohi tei tai teiele laigonna kaamulugale, egu ara teie nnega nomoge hunhumana teinko Ula Miipa egu teie oguai toroi papitaiso hiinoluni. Ei tei nnegeleego hama koro leileina, teego pogonke sanrolo muakoipalegele nne tou maigou.
\v 12 Eikooge tei pogonna pooko huiti koro rikinihalenna mau muumuuroupi tee huiti sihuupisa, tee huiti hooture tee reruno toroi rerukui egu ara tee lupu teiele oguai tou sirinapalenna toroi koukugu ugupakui.” \fig winnowing|HK00097B.TIF|col|MAT 3|Horace Knowles|Pookoge uiti rikirikinihu kakahue lupu huupuoipupisa|3:12\fig*
\s Jesu Sioonie Papitaiso Heetuu
\r (Maaka 1:9-11; Luuke 3:21-22)
\p
\v 13 Teiele pore inokooharopai Jesu tegerai Kalelii sakahaalo tei tuu tuulalu Soorani maanuu oruu. Sioonino oruune eikooge Siooni papitaiso heetupisa.
\v 14 Egu ara Sioonie ntounoumo aapuu, “Loo mai nneno huina, nne eiko looge papitaiso hiinomeguina.”
\p
\v 15 Egu ara Jesue tutuhoipuiele aapuu, “Tee maigou, emura ara tee ioto nnege nakarosinogu hapagolo. Nage ioto kaganohiniele tee kankaga kohogasi Kuhuie hinhisoupine toroi koisuotopaakohini.” Eiko Siooni egu mani tokui tee Jesue miginoounogu minsuu.
\p
\v 16 Eiko Jesu papitaiso heetugu, tegerai tuuakuuele tou hokohoko mau koro lalaupolu. Teiogo koro hoo eikoogele mau perugolu tei Kuhui pogonna Ula teinogu kuuau toto hulo eikoogele koohuu.
\v 17 Tinoharo tegerai koro hoogele au nna hokologumo aguu, “Ei tei nuni, nnege heuheuoiposina, eiko nnege hama mani tontokoiposina.”
\c 4
\s Jesu Seetanie Umiumiiiu
\r (Maaka 1:12-13; Luuke 4:1-13)
\p
\v 1 Tegerai eiko Jesu egu teie Kuhuinna Ula taaguotoulo tee haigou lakapisano noi tou tumono piotooou, tiga teie Seetani umiumiupisa. \fig wilderness|HK00344B.TIF|span|MAT 4|Horace Knowles|Lakapisano noi tou tumono egu haruraino|4:1\fig*
\v 2 Eiko Jesu teugoge tamua nuuni tuune iiko anaaau, luagankeego muu kolimaku egu muulankeego muu kolimaku. Teega muu iiko nomoge eiko Jesu egu mau hama kuopagaakoipuu.
\v 3 Tinoharo teie Seetani egu hulo mau aapuu, “Nau eguogo loo maige tei Kuhui pooni legura ee harukene teepenigu tee tamu liaaku.”
\p
\v 4 Egu Jesue ipoto tutuhoipuu,
\q1 “Teiele hutu miipa Kuhui pogonna ioto kenkehuroni,
\q2 ‘Noi tounno ara tamuraie toroi luma tuotoupi tuitui,
\q2 tinaugu teege hutu Kuhuie konkogorumoi.’” \rq Deuteronomi 8:3\rq*
\p
\v 5 Tegerai eiko Jesu eikooge Seetani egu taaguotoulo tee Serusalema piotooou, egu eikoogele hopa miipa Kuhuinna\f + \fr 4:5 \ft Hopa Miipa Kuhuinna eiko tempol, ei hopa hama tei miipa ara tee osisiku legu kuu kuitaguleina teiogo Kuhui pogonna itigala teugoi legu tugule muugoue mau tounno.\f* tee kunkuheno hama tee korokaamirau kuinotoulo, \fig temple wall|LB00249B.TIF|col|MAT 4|Louise Bass|Teiele hopa miipa Kuhuinna tee kunkuheno leileino|4:5\fig*
\v 6 egu ioto aapuu, “Eguogo loo maige tei Kuhui Pooni legura, lipa iitoto lakulolo, iiko apaga, teiele hutu miipa Kuhuinna ipoto kenkehuroni, ‘Kuhuie tee pogonke umiaikene toroi tootounigu loo mani orutulagu egu teege paigonke aku toroi koro aulua muurolagu teegeleego harukene tee logonke kaga toroi tounno nahuotopei.’” \rq Saam 91:11-12\rq*
\p
\v 7 Jesue egu tutuhoipumo aapuu,
\q1 “Nako taage teie hutu miipa Kuhuinnage mau aguagui,
\q2 ‘Loogera tei logonna Mumina Kuhui pogonna iri tou maugue!’” \rq Deuteronomi 6:6\rq*
\p
\v 8 Seetanie eiko Jesu egu nnagono taaguotoulo teie iu hama isipa kuinotooou, tegerai tee tuhiakene tuluge tiga ummaine tulugoua teenko iikoonke ruuto taiotoumo,
\v 9 egu an-aapuge, “Eguogo loo miiele maanenei nne kohemegu, eeni haike tuluge loo toroi olosi.”
\p
\v 10 Jesue eiko Seetani egu ioto aapuu,
\q1 “Loo Seetani, tegera maku penpe! Apaga,
\q2 teie Kuhuinna hutu miipa mau aguagui,
\q1 ‘Noie ara tei pogonna Mumina Kuhui toroi
\q2 koheumo koro hiinotoupi tuitui!’” \rq Deuteronomi 6:13\rq*
\p
\v 11 Seetanie eiko Jesu egu ara tinoharo petulo orugu egu teege Kuhuinke umiaikene upulo taapuau.
\s Jesue Tee Pogonke Maatau Kaleliie Laakuu
\r (Maaka 1:14-15; Luuke 4:14-15)
\p
\v 12 Egu tinoharo Jesue tee Siooni teie Heroti tee hopa kiimatagele sisuune nugetuiele, eiko egu teie tuhia Kaleliinna mau mamuolu.
\v 13 Tee Nasareti oruu, egu tegerai teie uni hokopa Kepaniam tei eiko ohonama Kalelii isage, teiakuue tuhia teisonna tapunigo Sepulun-e Napitalaie tuntumono pilo huunipolu.
\v 14 Eiko tege Kepaniam tuune tei hutu Aisaiage ulua kogoruuna koisuolopisa, ioto aguuna,
\q1
\v 15 “Teiele moo teisonna Sepulun-e Napitalaie,
\q2 egu teiele maiapo teie ohonama Kalelii piasi,
\q1 egu eiko tuu tuulalu Soorani tege nno isage tee noiku muugiluna uluguleino.
\q1
\v 16 Teege noiku mumuturuele ulu-ulumoi
\q2 tei aulolu laakotasi toroi hukai, egu teuleego
\q1 puahannage ulaula kuu heetuni tuasikuele
\q2 tei aulolu toroi kiluhui.” \rq Aisaia 9:1-2\rq*
\p
\v 17 Inokooharopai eikooge Jesu egu pogonna rure maatauale laakumo tee noiku aapulu, “Laira teegele laigonke kiloguaine mau ara kaamululoini, apaga tei tuhia hoonna laia hama kararu hui!”
\s Jesue Topia Keunaanilu Koileia Luipulu
\r (Maaka 1:16-20; Luuke 5:1-11)
\p
\v 18 Eiko Jesu egu tei ohonama Kalelii isage nugonugotumo, teiso motougo hukuru. Eisokoo Saimonie (Saimoni nnoge Piita) Enturue teiso topi nohailukego. Teisoge tee paigonke ahe eikoogakuu ohonama haupurimo tee topikene nonnohurege. \fig fishing with nets|HK00208B.TIF|span|MAT 4|Horace Knowles|Teiele Kalelii tee ahe riuriupa topi nohapisa.|4:18\fig*
\v 19 Nau egu tiga mau aapuru, “Laira nne minnomeregu, nnege tee noikene nohalenogu poliotolohe.”
\v 20 Egu mau ara tinoharo tee paigonke ahe tiga pitaakunro eikoonko upeu.
\p
\v 21 Tegerai oruieleego teiso pararoge paalomonue nnako hukuru, teiso Seepetii poonigito, Seemisie Sioonie. Teiso paumonko Seepetii teiele paigonna muulo koohului tee paigonke ahekene kuukuurotopagaakau. Teisoogo luipuregu,
\v 22 egu ara tinoharo tei muulo egu eiko paumo tiga petunro eikoonko Jesu upeu.
\s Jesuero Tee Noiku Poliotounimo, Taateunimo Egu Hulakunigule
\r (Luuke 6:17-19)
\p
\v 23 Jesu eikoogele Kaleliinna mau hama tege haigou tulugoue nugotuuna. Teero noikene teegakuua paigonke hopa kohenke\f + \fr 4:23 \ft Hopa kohenna eiko Siunoge Sinagog tokaguleina, ei hopa noiku tulupa kuu kuitamo egu teugoi tei kohe egu tee polioto teegele maru egu tee Kuhui pogonke polipoiniguleina.\f* teegele Kuhuinke hutu poliotounigule egu teiogoro Kuhui pogonna tuhia maatauugule. Teegaagoro hiipo muugemuuge teuniguleine hulakunigu maulagule.
\v 24 Iiko aapo teega tei rure eikoonna Jesu teiele tuhia Sirianna tege haigou tulugoue siuoipamo nugotau. Egu teege noiku tee hiiporukene egu tee inigai muugemuuge teuniguleine egu tee molopainege kauruasiku, tee ninnininaakene egu teego kaga kilagamaiku Jesuno huotopaakaniu hulagakulu.
\v 25 Tipotoga teege noikukene mugunne tegerai Kalelii, egu teegele uni hokoge kipulo\f + \fr 4:25 \ft Tee uni hokoge kipulo nna minie Dikapolis tokagule.\f* egu tegerai Serusalema, Siuria egu tei tuulalu Soorani isannagele upuunege eiko Jesu minsalo upeu.
\c 5
\s Jesue Noiku Ipuluele Taateuluna
\p
\v 1 Jesue tee noikene hama mugumugunne hukuniele teie ipulu tee koro laahono koro lagutaalo teugo koohuu. Teegeego pogonke poliotonilu egu upilo tiga apisai koohuluu\fig crowd on mountainside|HK00297B.TIF|span|MAT 5|Horace Knowles|Jesue noiku nounou ipuluele poliotoulune|5:1\fig*
\v 2 Nau egu tiga mau poliotopale laakoipuniele aapulu,
\s Tee Noiku Mau Tee Hosikeiotopasiku
\r (Luuke 6:20-23)
\q1
\v 3 “Hosikeipasiku tee noiku ula pahege heupasiku ulu-ulumoi;
\q2 apaga tee manitokale teinke tuhia hoonna eulikoonke toroi lei!
\q1
\v 4 Hosikeipasiku tee noiku emuro luma mengai minmiruruoinimoi;
\q2 nage teie Kuhui eulikoo toroi pisiotouni!
\q1
\v 5 Hosikeipasiku tee noiku emuro tounoke haike tokoini teinko toto lialei un-ulumoi;
\q2 apaga Kuhui tei moo eulikoo pitoipunigu toroi paigonna hiitai ulu-ului! \f + \fr 5:5 \ft Tee haike hama tee melahu Kuhuigiraine toroi nohai!\f*
\q1
\v 6 Hosikeipasiku tee noiku Kuhui pogonna aalumu minsai hapakalega hamaraague hisouasiku;
\q2 nage Kuhuie eulikoo toroi maigoupotouni!
\q1
\v 7 Hosikeipasiku tee noiku nnoule kilapo tokoipanimo taataapuanimoi;
\q2 apaga Kuhuie teule toroi heuoipunno taapuuni!
\q1
\v 8 Hosikeipasiku tee noiku mulugei iriarasie Kuhui konkohepamoi;
\q2 teulege tei Kuhui tiga pogono miigou toroi hukai!
\q1
\v 9 Hosikeipasiku tee noiku moaluiku;
\q2 iiko apaga eulikoo Kuhuie toroi tee poolumi tokuni!
\q1
\v 10 Hosikeipasiku tee noiku Kuhuinna tatalu kohogasi minminsagu;
\q2 nahuotopanigu ini-inigaipuniomaine apaga tei Kuhui pogonna tuhia eulikoonna!
\b
\p
\v 11 “Hosikeipasiku teule noiku teege nnoule kilapanopanimo ini-inigaiotopanimoi. Tee nne minloimeni tuntunigu mau toroi pisokeneno kilapo tiitiilani; apaga lai iiko nkonke noiku!
\v 12 Lai toroi lesiloini egu mani tokeni tuntuni, nage tei laigonna puuni laakotasi tege hooge kuuratai tenteluni. Teego Kuhuinke mausine laia ulue uluguleine mau ara tipoto inigaiotopanigule.
\s Lai Noiku Ara Teinoguraagu Sooro Egu Tei Aulolu
\r (Maaka 9:50; Luuke 14:34-35)
\p
\v 13 “Lai teinogu sooro teenke noikene tulugilu tege ummaine tulugoue. Egu ara tei sooro tori lolugou lioipugu noie tounno nnagono torihotougui. Eiko lologupokugu riupagu noikue hikarai nugotalenna.
\p
\v 14 “Nau lai aamoi ara teinogu aulolu teenna noiku tege ummaine tulugoue. Eguogo tei uni nna hokopaki teiele ipulu konipaguina mau tounno kugutologui.”
\v 15 Tounno muugopoto, noikue tei kaunolu muurotopamo tounno tee atonaga toto sinsisa, tinaugu tee koro potonoga lalasi porukagu tee noiku tulupa tiga hopagakuua piipiitouni.
\v 16 Egu tipotoraagu, laieego tee laigonke kaunolu mau toroi teega noikene tulugilu ulue kiluhotopeni, ura teulege tee laigonke kankaga aanegu hapahapakenigu hukalo tei Laumo hoogele tuasi lasihoipa.
\s Jesue Teegele Hapee Poliotoulu
\p
\v 17 “Laiera ioto tou ono-onoheni, iiko nne muune tee hapee Moosesinke egu anau tee hutu teege mausine kehuraune kirohopisa muuna. Nne tounno teeni kirohalega muuna tinaugu ara maigoupotopopisa.
\v 18 Nnege lai hama tee maigerai toroi miginolohini, teiso hooge mooge tunturiomaino patanoge, teegele ee hutu tino siiguno nno kuago ououganakaleego mau toroi tounno lei, piloogo ara tee polioto teenke ee hutu miige tuluge kooruomaino pata.
\v 19 Egu tei noi paamii tee eeni hapee tou siigunke tokui egu tee noikene tioto poliotouniomaina, eikoogo teiele tuhia hoonna toroi tei noi arasuonna lei. Egu ara tei noi paamii tee hapee minminsumo egu tee polioto hapakoipumana, eiko teiele tuhia hoonna mau toroi noi nna lopipa lei.
\v 20 Nage nnege lai mau toroi uosiotolohini, eguogo laie tei Kuhui pogonna hisou minseni egu teege laigonke ono-ono kohogasi teenko laigonke murelu tee Paarisii teenko hapeegele poliotoluiku paigonke tatalu tounno toto hiilakoipenno, laiogo teiakuu tuhia hoonna mau toroi tounno tuloini.”
\s Jesue Pururu Onohoipumo Kaulatoulu
\r (Luuke 12:57-59)
\p
\v 21 Jesue mau ioto aapulu, “Laie tee hapee teege laigagogahi nohaune mau nugetelu! Laiera tee noikene pururuloinimo tou ara un-ulepeni. Tei noi nna tuulo puahotouomaina mau toroi kiimatagele italoni!
\v 22 Egu ara nnege mau toroi aalohini, tei noi paamii pomoni hurupanihoipumana toroi minnouele italoni, egu teiogo pomoni menkumo tounna haipa tokumana mau teegele mumia toroi piotopagu minnoukai egu tei paamii noi nna aapumana, ‘Loo taapa mala huumo,’ toroi tei heili ulu heetui.
\p
\v 23 “Iiko aapo teega eguogo tei logonna komimu tege marakapano hapakepisa pilo, egu teugoge tei amaragu teinko lomoni tentelumana monumonu heeteielera,
\v 24 tei logonna komimu mau ara tiga toto petilo ore; pilora teinko lomoni uliai moa hiilaisunroraagu egu unoloniele tei logonna kohe teiele Kuhui hapake.
\p
\v 25 “Eguogo anau noi nnage hutuele nolulo teia minnoului ulu pinpiotolugura mau ara tinoharo teiele pore eiko kohogaipaisunro moa hiilaisure. Loo tegura teino minnoului piotolugu egu teegele polisi porugoilagu tee hopa kiimatagakuu roriloila.
\v 26 Hama maigerai toroi tiilohini, loo toroi teugoi tuitui, piloogo tinoko tenteluomainokoge tei pouru hoitiomaino pata.”
\s Jesue Tei Ailoipaisuu Onohoipumo Kaulatoulu
\r (Maatiu 19:8; Maaka 10:11-12; Luuke 16:18)
\p
\v 27 Jesue ipotoogo aapulu, “Laie mau nugetelu tee noiku muugomunilue aapaguleine, ‘Laira noiku roripasikue tei ailoipaisuu mau tou hanhapakeni.’
\v 28 Egu ara nnege mau toroi ioto aalohini, eguogo noi nnage tia konihugo nnonu hukulo egu tei pogonna monumonu tiagele kirohumana, eikooge tei ono-ono ailoipaisuu iakoonko teie pogonna mulugei mau hapakui.
\p
\v 29 “Eguogo teie logonna ruro maimakunna tungotolugu, eikora lalaupilo riupe! Hama maninoguogo iiko maigou teiele logonna koo tee nnomaku saahasiogo toroi tou kilogisei, egu tei logonna koo tee heiliele toroi tounoie haupui.
\v 30 Egu anau teie logonna aku maimakunna tei ono-ono kilahi hapakugu, teiogora tokisilo riupe; hama mani iiko maigou logonnagele koo tee haigou nnomaku tou telumanaago tou toroi kilogisei, tegura tei logonna koo uusipasi mani tentelumanage tei heili puahanna tukoipe.
\s Jesue Teiso Mau Roripasigo Pilaisuu Hapeekuu
\r (Deut 24:1-4; Maaka 10:11-12; Luuke 16:18)
\p
\v 31 “Teie Kuhui pogonna hutu miipa ioto an-agui, Tei noi paamii pana kogiumanage, iako mau tei peepa aapasinna, ia nnege egu pitosi toroi mau oupi.
\v 32 Egu ara nnege toroi ioto miginolohini. Tei noi paamii tiage pana eiko tounno an-ailoipugu tia kogiumana, teie iako tianogu noi ailailuke tiitiinou, egu tei paamii iako pitasi nogeuomainaago tei noi ailailuke lenlenle!
\s Jesue Kuhuia Ulue Maalopale Hapeekuu
\p
\v 33 “Laie mau nugetelu tee laigagogahi Kuhuie aapulune! Laira tou pusoloinimo Kuhuia ulue maalo sipesipeni, iiko teera tee kankaga Muminagele hapakalega maluenimo maamaalopenimoi mau hanhapagagaakeni.
\v 34 Egu nnegera mau aalohi, maura tou maalo sipesipeni, hoogeleegora tou mologoloini, iiko apaga, nako teugo iiko Kuhui pogono lopigou.
\v 35 Egu anau moogeleegora mau tou mologoloini, iiko apaga, nako iiko teugoogo aamono tee pogono kaga porukui tumotumono, egu Serusalemageegora mau tou, iiko apaga, nako eiko uni hokopa Mumina pogonna!
\v 36 Egu laigonkegeleegora kunohi tou maalo sipeni, nau apaga, nako mai looge tei hii nna nori anau poriso egu anau sipiai heetegui?
\v 37 Ara mau toroi an-ageni, ee hutu anau maige, tinaugu tounno maige, tei hutu muupa kotukoipimana, eiko teie noi kilapa porisogoilugu kogorimana.
\s Jesue Tee Moki Tutulapaisuu Hapeekuu
\r (Luuke 6:29-30)
\p
\v 38 “Laie mau nugetelu teege laigagogahi aapaguleine! Eguogo noi nnage kukisoilugu tei logonna ruro kiroholipoilugu, eikoogo tutulage tei ruro toroi mau lalaupoipeni, egu anau looge tei noi nna kukisoipegu tei kolipe nna nukugu, loogo eiko logonna kolipe mau toroi nukoilai.
\v 39 Egu ara nnege emu toroi aalohini, teira noi loo kirogonulumana mau tou tutuhoipe. Nau eguogo noi nnage teia omito maimakunna tei miu tugalugu, teiogora omito mannahenna taipegu tiga sokolu,
\v 40 egu anau nnage teia logonna tuponolu teia kiimatalui ulu piotolugu teie kiinolugu tei logonna tuponolu opepisa tokoilugu, teiogora logonna koosara hokopa pitoipegu nohu,
\v 41 egu teegele noiku nnage tee pogonke haike ara nugonugo nori muakoipepisa teeluguogora, looge teugo nusunusukei nugonugo kerigogele patano toroi piotopoipei.
\v 42 Noi nnage teia haipa loo telumana nakaroluguogora mau ope, egu noi nnage tei haipa ara uliai nohupisa hisouguogora tou ntanipoipe.
\s Jesue Tee Niigonke Luugino Heuoipale Onohoipuu
\r (Luuke 6:27-28; 32-36)
\p
\v 43 “Laie mau nugetelu teege laigagogahi aapaune, Ura ara tee laimolona heuheuoipeni egu teera laigonke luugino mukumukurueni.
\v 44 Egu ara nnege toroi aalohini; teera laigonke luuginokene heuheuoipeni egu teegora lai inigaiotolaniomaine uukiiele taataapueni.
\v 45 Ura egu lai tei Laumo hooga leina poolumi liaisuni. Nage eikooge tei pogonna lua nonuonogu tontokolotou teegele noiku tanagilu egu tee kilogiluna, egu teiogo muru on-oluotou teegele noiku ono-ono kohogasi hanhapakamoi egu tee tounno kohogasiku.
\p
\v 46 “Ura Kuhuie opoto tei puuni mani tokalenna oluni, apaga iiko lai ara tee heuheuoilanne heuheuoipenimoi? Nako lai mai tounno ageni teegeego Rooman kapumaninke pouru nonnohamoi ei tatalu mau hapahapaka?
\v 47 Nau eguogo laie ara tee laimolona tantanihenimo, lai taage ara tee noiku tulupa tintinaunimonogu tintinalunimoi. Teego noiku Kuhui tou monukaine ara tioto tintinauni!
\v 48 Lai taagilu, mau toroi tee noiku aanegukenegele tee tohokasiku tuntuni ara teinoguraagu eiko Laumo hoogele tuasi tei eiko noi tanapa egu kohogasi.
\c 6
\s Jesue Noiku Momoruai Taapualenogu Kaulatoulu
\p
\v 1 “Ura mau hukehukeni, lai tegura tee tatalu Kuhui kohepalenke teege noiku nounou hukahamainogu hapahapakeni. Iiko apaga, laie tipoto hapahapakenigu teie Laumo hooga leina mani tokalegele tei puuni toroi tounno oluni.
\p
\v 2 “Iiko tipotoga, tee momoruai haike openipisara tou uliai uhini huuhuupueni, tee aaparakene teegakuue hopa kohenke egu tege sansanmainoge tintinaunimonogu. Eulikoo tioto tintinaunimoi taage noikenege lasiokoipanipisa. Nnege mau hama maigopoto toroi aalohini, eulikoo Kuhuie toroi tounna haipa ouni.
\v 3 Egu ara laie tei noi taapu openiele mau toroi anaupi, teie aku mannahennageegora tounno monuku tee iiko teie aku maimakunna hapakumoi,
\v 4 apaga tei logonna opale mau toroi kugulage hapakei, egu teie Laumo Kuhui tee kankaga kugulanke hukuhukuinage toroi poriluni.
\s Jesue Tee Uuki Hiitalenogu Poliotoulu
\r (Luuke 11:2-4; 9:13; Maatiu 7:7-11)
\p
\v 5 “Laira teenogu aaparakene tou uuki heeheeteni! Eulikoo iiko hopa kohenkegakuue egu teegakuue uni hokogenke salakene ara tege ketumoge italoinimo uuki hiihiitagu noiku tulupage hukalega hama hisouasiku. Lai Nnege mau toroi maigeele aalohini, eulikooge tee paigonke puuni teetee mau nohanoha.
\v 6 Egu ara laira uuki heetenipisa, teegakuu laigonke tuugu kuetenno egu pakiloinno, teiele Laumo, tounoie hukasi toroi uuki heeheeteni. Egu eikooge Laumo, tege kugulage uuki heeheetenigu huluniomainogu toroi puuni mani tokalenna oluni. \fig man praying|LB00271B.TIF|col|MAT 6|Louise Bass|Pakiloinnora kugulage teiele Laumo uuki hiihiiteni|6:6\fig*
\v 7 Uuki heetenielera, teenogu noikene Kuhui tou monukaine tee laigonke uuki tou unokenimo takutakupeni, aapamo maira tee hutu peesaga Kuhuie tee uuki nugitoimuni.
\v 8 Teulenogura mau tou tintinaluni, iiko apaga Laumoge Kuhui tee haike nohalega hisohisolunimoi iiko uliai laieego tounno uu-uukipeniu mau monmonukumoi.
\p
\v 9 “Uuki heeteniele ioto toroi mau uuki heeheeteni;
\q1 Neumo hoogele tuasi, nenegera tei logonna
\q2 mii miipa mau koro hiihiitohi.
\q1
\v 10 Teira logonna tuhia huotope, teira logonna
\q2 aalumu hooge minminsamonogu, nenegeegora
\q2 ege mooge tipoto minsoilohi.
\q1
\v 11 Teera tamu muu kotenue on-omeni.
\q1
\v 12 Nenera teega kiloge kiinihaimeni,
\q2 ura egu nenegeego teule nnoule nene kinkiromanimoi
\q2 mau kiinihaipolohi.
\q1
\v 13 Nenera tou piloimenigu umiumie maumaugumuni,
\q2 egu teiaagora noi kilahi looge ntokotomeni.
\q1 (Nage teiogo tuhia mau logonna,
\q2 Loo tei irimasi egu tei ruutohasi teegele muu emutemu.)\f + \fr 6:13 \ft Eugo uuki kogotasino kuagou teegele kehu egu piligai muugomunke nokegele tounno tumotumono egu nokegele tuntuntu.\f*
\p
\v 14 “Eguogo lai teege noiku ara tee kirolaniomainotano kiikiinihaipenigu, laiogo teie Laumo teega laigonke kiloge mau toroi kiinihailuni.
\v 15 Egu ara tee noiku nnoule lai kirolanimoi tounno kiikiinihaipenigu, laiogo tioto, teie Laumo hooga leina tee laigonke kiloge eikooga ulue uu-uukenimoia mau toroi tounno kiinihailuni.
\s Jesue Tee Noiku Tamua Nuuni Tualenogu Poliotoulu
\p
\v 16 “Egu tee tamua nuuni tuniomainotanora, teenogu aaparakene tou ara tee iisoluhaipasiku hunhugeni. Teulege tee paigonke hugahugale mau ara malugue paateimounue ara toto pitapita maige noiku tulugiluele tei paigonna tamua nuuni tuale taanihupisa. Egu Nnege lai mau toroi maigerai tiilohini, teulege tei paigonna puuni ara eulikooga noiku nohanoha.
\v 17 Egu ara lai tee tamua nuuni tuniele, mau toroi uuloinimo sinsirakaloini,
\v 18 ura egu noikue tee tamua nuuni tuntunigu hulanno tounno onoha, egu maige teie Laumo tounoie hukasi mau toroi monukui. Lai eikooge Laumo tee hikikue uuki heeheetenimoia hikikue toroi tei puuni olunne.
\s Jesue Tee Kapu Hoonke Onohoipuu
\r (Luuke 12:33-34)
\p
\v 19 “Laiera tee laigonke kapu eiele moo tou renrerukeni, eugoga tegura teege luhi egu teie sakarau kirohu, egu teegeego hokulukekene tee uni polohalo hokulagui.
\v 20 Egu ara laie tee laigonke kapu tee koro hoogele toroi nounoukeni, iiko apaga, teugoga teege luhi egu anau teie sakarau toroi tounno kirohaino egu teegeego poguraikene tei kuhuge toroi tounno polohalo poguraipai.
\v 21 Iiko aapo tiotogele tege haigou tee laigonke kapu tuntuomainoge teego laigonke mulugei tege toroi luanna tenteluni.
\s Tei Aulolu Koonna
\r (Luuke 11:34-36)
\p
\v 22 “Tee laigonke ruro teenogu aulolu teenke laigonke koo. Eguogo tee laigonke ruro mani tentelunigu, tee laigonke koo teie aulolu toroi mahukui tuitui.
\v 23 Egu ara tee laigonke ruro tounno tanage legu teego laigonke koo mau hama tee mumuturukasi toroi tuitui. Iiko aapo teega eguogo tei aulolu laiele tumatumana mumuturukugu, lai hama tee mumuturugaipasiku toroi tuntuni!
\s Kuhui Egu Tee Niigonke Kapu
\r (Luuke 16:13; 12:22-31)
\p
\v 24 “Loo toroi tounno tootona lei tuitui teisogele mumiaro keuragino. Looge tei nna toroi mukuruimo egu ara tei nna nori hisounopei tuitui. Loo nnagele iitololomo egu tei nna toroi loolopei tuitui. Looge teiso Kuhui egu tee kapu tounno nomoraro halugoiperegui.
\p
\v 25 “Iiko tiotoga Nnege lai toroi aalohini, laira teega noipui egu tee tuu luugitenno luma teluni tuniguine tou an-amarageni, egu anau teega paaro kaiheniguine. Lai mai laigonkegele tuale tee noipui lopige leilei? Oi tee paaro teegele laigonke koo kaiheniguine?
\v 26 Teera mouataikene monukeni. Eulikoo tounno sukupaipoiniguine egu anau kopaipoinno tee reruno noukaguineego tou teunimoi. Egu ara eulikoo teie Kuhui paupaukuni! Lai mai tounno hama tee lopigiluna iikoogele mouataikene? \fig birds eating|HK00081B.TIF|span|MAT 6|Horace Knowles|Mouataikenera hukeni Kuhuie paupaukunimoi|6:26\fig*
\v 27 Laiele mai noi nna tei an-amaragumo tei pogonna tuale nno kuago koro perutuguina?
\p
\v 28 “Nau egu lai apaga teega paaro kaihalenke an-amarageni? Teera matuohuruu lupuumo tantahipolomonogu hukeni, iiko tounno anaumoi halugoiniguine tinaugu tee paigonke paaro nosihamo kaikaihamoi.
\v 29 Egu ara lai nnege mau toroi aalohini teiogo mumioi tuutopenna Solomoni kapulihe teege paaro eiko teuguleinege lilatolomo teego reereenke meeno mau tounno nno toto heetui tuguleina.
\v 30 Egu ara teego musie kiho emu tugu togenkonnaga oguaie kuta heetumoi teie Kuhui mau meenohotoupi tahitahiotou. Lai mai eikooge Kuhui tounno lilaloilunno hama mani hugotoluniguine, nako lai huta tei laigonna iito hama kuago?
\p
\v 31 “Iiko teega lai mau toroi tou amaragenno ageni, nnera emu tamugomino apai luugito? Egu ageagenira, ‘Nau nnera emu apa kaiho?’
\v 32 Iiko haike eeni teege mumuturunilu ama-amaragoipamoi, egu ara teie Laumo hooga leina iiko haike laie hinhisounopenne taage mau monmonukuine.
\v 33 Laira teegele haike tuluge tei Kuhui pogonna tuhia teenko ono-ono melahu eikooge laia hinhisounoupine amaragoipeni tuntuni, ura egu tee koro haike noke eikooge Kuhui oluni.
\v 34 Iiko teega laira teia muu togenkonna tou ama-amarageni, eikoogo mau tee pogonke amaragu teumana. Teiogo muu emunnanke amaragu mau ara emuele maigoupas teuteu.
\c 7
\s Noiku Nnoule Minnoukale
\r (Luuke 6:37-38, 41-42)
\p
\v 1 “Laiera tee noiku nnoule tou taapalaipenimo minminnoukeni, ura egu Kuhuieego lai tounno minnougoiluni.
\p
\v 2 “Nage Kuhuie lai tee noiku nnoule tiinopenimonogu toroi tiinoluni. Tee noiku nnoule taapalaipenimo minnoukeniomainogu laiogo teie Kuhui ono-ono ara iotokooraagunnage toroi tutuhoiluni. Lai Kuhuie ono-ono ara eikoorai nori laie tee nnoule minnoukenimanarai toroi minnougoiluni.
\p
\v 3 “Iiko apaga anau looge teia laalomonunna ruro tee korimo hunhuke egu ara teia logonna ruro tei kuinna make tou onohei?
\v 4 Teera opoto legu looge tei lomoni aa-aape, ‘Nai, petegura iiko koro korimo logonnaga ruro hiukoilo egu ara tei kuinna make logonnagele ruro tentelugu?’
\v 5 Nau loo tei huukorolui, iiko teera uliai teia logonna ruro tei kuinna make haupiloraagu loo mani tootoolei teia lomoninna ruro tee korimo toroi hiukoipei.
\p
\v 6 “Laiera tei haipa miipa Kuhuia nohenno tee makiroukene tou openi. Tegura kaamulugoiniele kakulani. Egu teegora laigonke kapu lopigeele tee tarenke ruaikene tou openi. Tegura ara tiga toto mooga hinhikaralo pita. \fig beads|korekorere.tif|col|MAT 7|2002 SIL PNG|Teera kapu lopige ruaikenegaiso tou riupeni|7:6\fig*
\s Noiku Kuhuiele Uuki Hiitagu Tee Haike Tanage Ououni
\r (Luuke 11:9-13)
\p
\v 7 “Lai mau toroi uuki heetenimo tei Kuhui nakanakaropeni, ura egu tee haike lopige teie oluni. Laie tee haike lopige Kuhuinke mau toroi salagennoraagu hukeni. Teego noiku tei aitou miipa tukipahamaine teie Kuhui tee aitou toroi perukoipuni.
\v 8 Nage teego noiku uukiele tei Kuhui teega haike lopige nakaropamoi tee haike mau ououni. Egu teie noi tee haike salagumanageego mau hukuhuku. Teieego noi Kuhui pogono aitou tukeugu Kuhuie teugo mau toroi peruperukoipui.
\p
\v 9 “Nau eguogo laiele paumagali teie pooni teia tamu uukiugu eikooge mai puumo tei makasiru ougui?
\v 10 Egu anau teia topi uukiuguogo mai eikooge puumo tei poki ougui?
\v 11 Maigou lai tee noiku kilogilu lialiaisuniogo laie tee laigonke tuutuuna tee haike mau tee tanagerai opeopeni. Iiko taage hama maige, nage teie Laumo Kuhui hooga leina tee noiku eiko Kuhui teega haike tanage nakaropagu eikooge mau ououni!
\v 12 Teegeleegora noiku nnoule tei haipa tanapa teulege loogele hapakalega hisohisounopeina mau uliai hapake. Ei hutu tei eiko hama tei lopipa leileina teegele hapee Moosesinke egu teegele polioto teenke mausineki.
\s Lai Teiakuue Aitou Nikirapas Mau Toroi Kueteni
\r (Luuke 13:23-24)
\p
\v 13 “Lai teirai aitou nikirapasi toroi kueteni, apaga tee kolopa teinna sala tee puahage piasi hama tei hokopa egu hama tei iaia, tee noiku hama mugun sala eiko minminsa.
\v 14 Egu ara tei sala luma ara tiotoraagu tuasi nohaleno piasi hama tei nikirapasi egu tei sala teugo piasi minsalegeleego hama taanapa. Noikuogo hama kuagopaue tei sala eiko minminsa.
\s Teega Mausine Pisorakekene Turuhuale
\r (Luuke 6:43; 13:25-27)
\p
\v 15 “Laira teega mausine pusorakekene mau mani hotugeni tuntuni, eulikoo laino upuiele tee sipisipi kurunagoinimo toroi huohuoilani egu ara tee paigonke ono-ono ara teenogu iiko makirou nkaukene.
\v 16 Eulikoo noiku tipotonoule laie teega paigonke kankaga toroi taisopeni. Iiko mai noikue tee uaininke kolemu teia kui kolosi kopakopa? Iiko mai noikenege tee paisinke kolemu teia kui kupole kopagui egu teiogo polo mai teia uusis hikilagui?
\v 17 Iiko ara tipotoraagu tumotumoi, teego kuikene tanagege tee kolemu ara teerai melahu teuteu egu teego kui tounno melahu tee kolemu tounno tanage teuteu.
\v 18 Tei kui melahu tee kolemu kiloge mau tounno teugui. Teiogo kui mala tee kolemu aanegu mau tounno teugui.
\v 19 Iiko aapo teega tei kui tee kolemu tanage tou teuomaina eiko noikue toroi kupitalo tee oguaiele haupagu ugupui.
\v 20 Laieego tee mausine pusorakekene teega paigonke kankaga mau toroi monukeni.
\s Nne Taapa Lai Tou Monulohinna
\r (Luuke 13:25-27)
\p
\v 21 “Iiko tounno tee noiku luanna nne aa-aamamoi, ‘Mumina ee Mumina.’ Teie tuhia hoonna toroi upei, nako taage noiogo ara tei moka hooga leina pogonke hisou minsui tee kankaga hapakuomaina.
\v 22 Teiele muu Kuhuie tee noiku tulupa minnoukuniomainomu mugunnege toroi aa-aamai, ‘Mumina ee Mumina.’ Iiko mai nene tounno logonnagele mii tei rure aanegu sihikohilui egu teego molopaine mai nenege tounno eikoogele loonna mii kogipakolohilu egu teego mai taanihoto laakotasi tounno logonnagele mii hapagakohilu?
\v 23 Tinoharopai eulikoo nnege mau toroi aapolosi, ‘Nne taapa lai tou monulohinna. Lai iiko noiku kilogiluna, tegera maku tuloini!’
\s Noigo Keuraginoge Hopa Koniurune
\r (Luuke 6:47-49)
\p
\v 24 “Iiko aapo teega tei noi paamii tee ee nkonke hutu nugetumo minminsumana ara teinoguraagu eiko noi kakopasi tei pogonna hopa teiele hereru taarara koniuguina.
\v 25 Egu tei muru ara toto porotologu, teego tuu kulolukene mau tuulapaakulo luukolo liaakuu egu teiogo kakahu perapatani puupuguiele eikoogele hopa pilo masaholu. Egu ara eiko hopa mau tounno tulotolu iiko apaga, eiko teiele haru taarara hikotui koniiiuna.
\p
\v 26 “Egu tei noi ee nkonke hutu nugetumo mau tounno nno minminsumana ara eikoonogu noi oguronu hiisiagele tei pogonna hopa koniiiuna.
\v 27 Egu tegerai tei muru mau toto oluuuu, teiogo luukolo tuulaaau egu teiogo kakahu hama hokopa hapagolu. Teeni haike eeni hapagoniele kakahu eikoogele hopa masahologu tunguiele mau kilaporaisie riiriitaalo pitolu.” \fig house on sand|MAT7-24.TIF|col|MAT 7|Global Rec|Hopa kilaporaisie riiriitaalo pitolu |7:27\fig*
\s Polioto Jesuunke Hama Tee Iri Teumoi
\p
\v 28 Jesue teegele noiku hama tee mugun tee hutu eeni kogoruisu eulikooge hama laakotalo onikohaipulu teia pogonna polioto.
\v 29 Nau apaga, eikooge Jesu eulikoo noiku tounno teulege paigonke hapeegele poliotoluiku poliotopaniguleinogu poliotoulu, tinaugu Jesuunna monukale hama koro egu anau teinko hutu iri teumana eulikoo poliotoulu.
\c 8
\s Jesue Noi Morikianaga Hulakuu
\r (Maaka 1:40-44; Luuke 5:12-14)
\p
\v 1 Eiko Jesu tegerai ipuluno toto surugolunotano, teege noiku hama mugunne taaguau.
\v 2 Tinoharo egu tei noi pogonnaale koo tei hiipo morikiana\f + \fr 8:2 \ft Morikiana eiko nna minie leprosy, hiipo mala noi luma teuteugu hetege toitoipuguina. Anau teego iisipa akuele egu kagagele tokilagaakugui.\f* teuguleina eikoono huu, huiele egu eikooga Jesu ulu kuupagumo, egu mau ioto aguu, “Aga, Mumina, eguogo loo hisolulo nnera iriarahotome.”
\p
\v 3 Jesue egu aku tootulo tutuhoipuiele sikaumo aapuu, “Nne hisouasi, nau manira heelu!” Egu ara tee tinoharo eiko noi teiele hiipo morikiana egu mani heeeu.
\v 4 Tegerai eiko noi Jesue egu ioto aapuu, “Polulugera, ura noi mau tounna miginope. Loo ara kohogasi teino osisi oregu teie toroi eiko logonna koo miihotui. Ura egu tee loo mani heeluine teegele noiku maipatopimo, looge tei hapee Moosesie sisuuna maigoupotopimo tei logonna komimu teiele Kuhui mau toroi hapakei.”
\s Jesue Tei Ulipoisurukenegele Puletoponna leileinanna Tootona Hulakuu
\r (Luuke 7:1-10)
\p
\v 5 Eiko Jesu egu teiakuu uni hokopa Kepaniam oruunotano teugoga teie noi tee noiku piisunilu Roomanino paigonnage puletoponna leileinage taapua pioipulo tiga neelugoupiraagu nakaroumo ioto aapuu, \fig Roman soldier|hk00193b.tif|col|||Roomaninna piisuele tei puletoponna |8:5\fig*
\v 6 “Aga ee, Mumioi, tege nkono uni tei nkonna tootona hiiporu tonuele naunaugoni. Kaganalegeleego tou maigou teie ini-ini hama hokopa tupuotoupisu.”
\p
\v 7 Jesue eiko egu ioto aapuu, “Eiko tee logono hopaine mulo toroi hulakosina.”
\p
\v 8 Egu ara eikooge Roomaninna ulipoisurukenegele puletoponna leileinage eiko Jesu nnagono ipoto aapuu, “Mumioi ee, nne taa tounna haipa, teera apaga loo tee nkono hopaine hunhu. Ara toroi egerai hokologegu eiko melahuoni.
\v 9 Nako nneego aamana tee noiku nnegele koronilua totoge numanumana, egu teego noiku piisunilu nnega totoge nnoule un-ulu, tee iiko nnenke hutu minminsamoi. Eguogo tei nna aapoku, ‘Loora ore,’ teitei mau on-oru. Egu tei nna aapoku, ‘Loora hunhu,’ teiogo mau hunhunhu. Tei nkonna tootona aapokuogo, ‘Loora haipa tei hapake,’ teiogo mau hanhapaku.”
\p
\v 10 Jesue hutu eeni iotonke nugetuiele eikooge egu hama laakotumo tee noiku eiko Jesu taataaguaune aapulu, “Nnege hama maigopoto toroi aalohini, muugomunogele teenko ee Isiraalino nunnunimo teulega tei noi einogu iito hokopa teumana mau tounno nna hunhuko.
\v 11 Laiogo nnege mau hama maige toroi aalohini, tee noiku mugun einogu iitopasiku tegerai haigou tulugouele toroi upulo teenko Eiparaham eule Aisake egu tei Seekopi teiakuue tuhia hoonna toroi koohululo tamutamugai.
\v 12 Egu ara tee noikene mau tee tuhia poolumi\f + \fr 8:12 \ft Tuhia poolumi nnoge tuhia hoonna poolumi, Kuhui poolumi, mau tee hoonilu.\f* leileine, mau tee togoie eikooga tuhia hoonna tee hosikei nohaguine teege Kuhui pogonke umiaikene tee mumuturuno toroi louhagaakanigu tege inigaipunimo tee paigonke kolipe nannasirigotopaakai.”
\p
\v 13 Tegerai eiko Jesu egu teino Roomaninna ulipoisurukenegele tei eiko puletoponnano muluguiele eiko aapuu, “Loogora egu tee logono moite egu tee iitolonnogu pilo toroi hukei.” Nau eiko pogonna tootona poreego ara eikoogele tinoharonna mau tanapa leu.
\s Jesue Tee Noiku Mugun Hulakulu
\r (Maaka 1:29-31, 32-34; Luuke 4:38-39-41)
\p
\v 14 Eiko Jesu tegerai egu tee Piitage hopa kuetuiele teugoga tia Piita pahagu teie hiipo hama tupuotoupisu tonuele naunaugoniu hukuu,
\v 15 Eikooge iako teia aku muusougu teie hiipo ara tinoharo petuu. Tegerai tonuele koro lalugaalo egu iakooge eiko Jesu kuunogaipuisu tamugau.
\p
\v 16 Teiele muu inokomuunna tee muuleumono pahe noiku hama tee mugunne ula kilogee kauruasiku eikoono Jesu huotopaakaniu, eikooge ara teie pogonna hutu iri teumana kogipakoipulu. Teego hiiporukene hulagagaakulu.
\v 17 Eikooge tee noikene ioto hulakuniele tee hutu teie mausine Aisaia uguliaha kogoruune koisuotooou, Tee an-aguine,
\q1 “Eikooge nene teega inigai egu tee hiipokene
\q2 hulagoimunigu toroi maulohini nunnuni.” \rq Aisaia 53:4\rq*
\s Tee Noiku Jesu Minsale Hisoului
\r (Luuke 9:57-60)
\p
\v 18 Egu tinoharo Jesu teege noiku hama mugunne upulo eiko kaahutukai un-ulugu hukunno eikooge tee pogonke poliotonilu aapulu, “Lai, nenera egu ei ohonama Kalelii loonoutu loto tokilohi.”
\v 19 Egu ara tee tokilaguinotanoraagu teie hapeegele poliotolui nnage hulo eiko aapuu, “Poliotolui ee, teie haigounna loo oriomaino nnege toroi minminloilosi.”
\p
\v 20 Jesue eiko egu tutuhoipuiele ioto aapuu, “Teego makirou nkaukene tee kupolonikene teunimoi egu teego mouataikene tee porukene teunimoi, egu ara tei Noi Pooni tee naugaalo mauruguino tou teumana.”
\p
\v 21 Teegele pogonke poliotonilu nnage eiko Jesu egu ioto aapuu, “Mumina ee, nnera uliai tolomegu milo tei mokanu lomotominoraagu.”
\p
\v 22 Egu ara Jesue eiko mau ipoto aapuu, “Loo mau toroi nne minnomei, teira luumo petegu teege ulage puahasiku lomota.”
\s Jesue Tei Ugusimmo Haigu Teepugu Onitolu
\r (Maaka 4:36-41; Luuke 8:22-25)
\p
\v 23 Eiko egu teie muulo nna kuetugu teege pogonke poliotonilu minsai kuitau.
\v 24 Nau egu ara rikurikuhotoge, tei ugusimmo laagoniele eikoogele ohonama hulo ara tunguu, eikoogo muulo lopisai tuntukolotooou. Egu ara eiko Jesu tohuronpuie aa-aasuisu.
\v 25 Iiko aapo teega teege pogonke poliotonilu upilo totipamo aapau, “Mumina ee, taapumenira! Nene teetee egu toroi huluhulugotomunigu puahaipohini.”
\p
\v 26 Eikooge egu tutuhoipunimo aapulu, “Lai apaga hama ouluheni, lai mai laigonke iito hama tee kuanai telunimoi?” Eiko Jesu egu koro italaalo teiso kakahue oogoge haigu teepuregu teugo haigou tulugou mau puurarahuu.
\p
\v 27 Eulikoo pogonke poliotonilu mau ara amaragalo egu onikohaipunno tege paigo aa-aapage, “Lai eiko ei noi etuno opoto tinapasi anaumana teisogeego kakahue oogoge tee pogonke hutu minminsoipure?”
\s Jesue Noigo Ula Kilogege Kauruasigo Hulakuru
\r (Maaka 5:1-17; Luuke 8:26-37)
\p
\v 28 Egu tinoharo eiko Jesu teie tuhia Kadarano paigonna pataguu, teugo iiko tei ohonama Kalelii nno isage tuntumono, teugoga eiko Jesu teisoge noigo keuragino teugoge teegele nuinuikene noiku puahasiku lomotaniguleinegele tureguleinakoge hunro eiko hairotouru. Eiso noigo teege ula kiloge kauruasiu hama ouluhasigo legu noikuogo tege tou tokilagule.
\v 29 Egu ara tinoharo eiko Jesu hukusiele oihuragaipoirimo eiko Jesu tiga an-aapuru, “Oi aga, loo tei eiko Kuhui hama tei koro liasi Pooni, nenera looge tou ranrarumere, Loo mai tei pore maipa nene Kuhuie kiimatapalenna tou leileisu huina?”
\p
\v 30 Egu teugoge kararue tee ruaikene hama peesa tantamugau.
\v 31 Eulikooge ula kilogiluna eiko Jesu tiga hama neelugopai heuruoinimo aa-aapau, “Nau eguogo looge nene mau tee kitilotomenimoi legura, ara tolomenigu eegakuu ruaikene tumoini.”
\p
\v 32 Jesue eulikoo ula kilogiluna egu mau aapulu, “Teera pini,” Iiko molopaine tegerai lalaupaipuiele tee ruaikenegakuu upilo tukaipuu. Egu ara inokootano tee ruaikene egu tuntutugalo eikoogele ohonama tee haigou saisaihasinoge upilo ara tee ohonamagakuu suanigalo uusipasi hategagaakunno tege puahaipau. \fig possessed pigs|C_069_.tif|span|MAT 8|New Tribes|Ruaikene tuntutugalo ohonamagakuu suanigalo puahaipau|8:32\fig*
\v 33 Tee noiku iiko ruaikene hotukaniguleine omolalo eikoogakuu uni hokopa upilo tee haike tuluge hapagolui siuoipau, egu teego eisokoo ula kilogilue kauruasigo mani heeeurui kogorau.
\v 34 Iiko aapo teega tee noikene tulugilu eikoogele uni hokopa tuasikue upilo eiko Jesu hukalo, egu tiga mau tiipakoipamo kiinopau iiko haigou paigono petulo muugou orupisa.
\c 9
\s Jesue Tei Noi Nna Kokopula Hulakuune
\r (Maaka 2:1-12; Luuke 5:17-26)
\p
\v 1 Teega nomoge eiko Jesu egu mau teiele muulo nna kuetulo eiko egu tee ohonama nno isa pahe tokilulo teie pogonna uni hokopa eiko mau tuguleina oruu.
\v 2 Teugoga egu teege noikene nnoule tei noi nna kokopula, teiele tonu naunaugoniu eikoono Jesu piotopau. Jesue egu teule eiko noi kokopula piotopaune paigonke iito hukulo egu eiko noi kokopula aapuu, “Nkonnu, loora tou ouluhe. Teega logonke kiloguaine kiinihailosi.”
\p
\v 3 Egu ara tinoharo teege hapeegele poliotoluiku tege paigoraiso hokologamo aa-aapau, “Ei taapa maku Kuhui tokotokoni!”
\p
\v 4 Jesue tee tioto tiitiipaune onohoipunno ioto aapulu, “Laie apaga tee ono-ono mala mulugeiele kuikuinotopeni?
\v 5 ‘Nau tei hutu nnege iaianopoto kogorokuina ouna’ Mai ei kokopula aapale, ‘Nnege tee logonke kiloge toto hikarosi,’ Oi ei aapale, ‘Loora koro lalulaalo nugote?’
\v 6 Nnege tei ei haipa ioto hapakosine, taage iiko laie mau monukenno kakopenipisa tee iiko tei Noi Pooni ege mooge tuinotano maige mau tei tolopotonomu egu tei iri teumana, tee noiku eia moo lalasie un-ulumoi teega paigonke tatalu kiloge kiinihaipalegele.” Tegerai egu eikoono noi kokopula muluguiele aapuu, “Korora lalulaalo, tei logonna tonu muakilo tee logono uni moite!”
\v 7 Eiko noi egu mau koro lalugaalo tei pogonna tonu muakulo ara tee pogono uni oruu.
\v 8 Teege noiku mugunne tei haipa eikoogele noi hapagoluna hukalo anaaau, nnoule okoto hiitau egu nnoule hama ouluhau. Egu eulikooge noiku tei Kuhui koro lasilasihau teega eikooge tei tolopotonomu egu tei iri tee noikene tulugilu oului.
\s Jesue Maatiu Luipuune
\r (Maaka 2:13-17; Luuke 5:27-32)
\p
\v 9 Jesue tee haigou iiko petulo oruorumo noi nna pouru nohuguleina hukuu, pogonna mii Maatiu. Teiele pogonna hopa noikua tee pouru nohuguleina kookoohuisu. Jesue eiko egu aapuu, “Loora hulo nnenko orohe.” Eiko Maatiu egu koro mau italaalo eiko Jesu minsuu.\fig tax collector|LB00309B.TIF|col||Louise Bass|Maatiu mooni nohuguleina |9:9\fig*
\p
\v 10 Tinoharo eiko Jesu egu teiele Maatiu pogonna hopa koohului tamutamugagu, tee noiku mugun pouru nohaguleine egu noke tee noiku kilogiluna teugo upulo egu teinko Jesu egu tee pogonke poliotonilu noue koohului mau tantamugau.
\v 11 Nau egu teege Paarisii tipoto hukanno eulikooge egu iiko pogonke poliotonilu mau aapalu, “Eiko ei laigonna poliotolui apaga teenko ee noiku tipotonoule tantamugamana?”
\p
\v 12 Jesue teule nugetunno egu tutuhoipunimo ioto aapulu, “Nako taage noiku iiko hiiporukene teino hulalui un-upe, tee tanagiluna teino hulalui mau tounno upegui.
\v 13 Laiera mau poliloinno kakopeni tee hutu Kuhuie teiele pogonna hutu miipa aguune, ‘Tei tatalu nnege hama hisohisounoposina eiko noiku nnoule kilapo tokoipunimo heuoipui tuale, tinaugu tounno tei nne komimuale.’ Nage nne tounno tee noiku paigo kohogasiku tokotokoinne soogoipolopisa muuna tinaugu teega noiku kilogiluna.”
\s Jesu Tamua Nuuni Tualega Nakaropaune
\r (Maaka 2:18-22; Luuke 5:33-39)
\p
\v 14 Tegerai egu tee Siooni papitaisonke poliotonilu eikoono Jesu upulo egu eiko nakaropamo ioto aapau, “Iiko opotoga anau nene eenko Paarisii luanna tamua nuuni nunnuniguine egu ara eule logonke poliotonilu tounno tioto?”
\p
\v 15 Jesue egu tutuhoipuniele aapulu, “Iiko noiku teie tamu rorenna luipaniguine eikoonko noi roripologuina noue un-ului egu opotogele kilapo tokai ulugui? Tee mau tounno. Egu ara tei pore toroi patagoipui, tee eiko noi roripologuina tee pomolo toroi petunno oruina, tegerai eulikoo egu teega tamu nuuni ulugui.
\p
\v 16 “Noi mau tounnage tei paaro lilahinna olu nohulo teiele koosara unita tee pesigaino nosihoipugui. Tioto hapakugu mai iiko uupugu eiko paaro lilahinna olu tee nosihuguina migugoniele eiko koosara unita hama poko tuigaalo pitolopisa.
\v 17 Teego uaininke ulu liloge noikue tounno teegele meemeenke kasu unige karautagui. Apaga, noie tipoto hapakugu iiko meemeenke kasu resigoniele eiko uaini toroi hiatoni. Nako iiko taage mau anaumoi teego uaini liloge teegele meemeenke kasu liloge karautagu, egu tege mau mani rerugoni tuntuntu.”
\s Jesue Tia Leluhago Puahuunu Luma Tuotoooune Egu Nnonu Hula Nohuuu
\r (Maaka 5:21-43; Luuke 8:40-56)
\p
\v 18 Eiko Jesu hutu eeni ioto konkogorugu egu mau tei noi teiele Siuno paigonna hopa kohenna tei nna ulas tuguleina hulo, eikooga Jesu ululou miiele maanenulo eiko Jesu aapuu, “Tia nulo eetanoraagu puahui, egu ara loo hulo tee logonke aku iakoogele porukegu iako toroi nnagono luma teupi.”
\v 19 Jesu koro lalugaalo ara eiko minsui orugu, teegeego pogonke poliotonilu minsalo nougai upeu.
\p
\v 20 Tegerai egu tia konihugo nnonu tia iako teegele mole kerigo-luugo tee inna piruruolipoipuguleinu eikooga Jesu nomonougoi huuu. Iakooge egu tei Jesuunna tuponolu ara tiga kitaia sikaaau.
\v 21 Iako pogoraiso ioto onoholu, “Eguogo nnege tei ei pogonna paaro ara iga kitai sikapomino, nne toroi mau mani heemui.”
\p
\v 22 Eiko Jesu egu tee nomo muluguiele iako hukulo ioto aapuu, “Konihugo, loora tou ouluhe! Loo logonnage iito mani heepotolui.” Iako ara tinoharo mau mani leu.
\p
\v 23 Teega nomoge Jesu egu tee eiko Siuno paigonna ulasi pogono hopaine kuetuiele tee noikene tege tee takalani miruruele huuhuupuaune teenko pinpisapaune hukulu. Noikuogo hama mugun tapugue upulo tege ana-anauge akalue pirunopi egu tei pukunolu hanhapakau.
\v 24 Jesue teule egu aapulu, “Laira tulupa mou siloini, ia leluhago tounno puahuinu, iako ara aa-aasui!” Eulikooge eiko Jesu egu mau tiga leehuotopamo aa-aakinopau.
\v 25 Egu iiko noiku mugun tee mui sipoiniuraagu eiko egu teie tuugu iakoonna tuutuuka kuetulo teia aku muusougu, iako egu ara mau koro lalugolu.
\v 26 Nau tei rure teinna ei kankaga Jesue hapakuuna teege noikene egu tege haigou tulugoue kogoramo nugotau.
\s Jesue Teiso Noigo Tomunaigo Hulakurune
\p
\v 27 Eiko Jesu tee haigou teugo egu petulo on-orugu, teisoge noigo tomunaigo eiko nomogele minsusi soogotourimo an-aapuru, “Aga ee, mumioi Reipiti Pooni, nenera looge heuoimere!”
\p
\v 28 Eiko Jesu egu teie hopa nna kuetugu eisokoogo tomunaigo egu teugo hopagakuu huregu eikooge aapuru, “Lai mai nnege hulakalega ii-iitoloisi?” Egu tutuhoipusiele aapuru, “Nau Mumina!”
\p
\v 29 Iiko aapo teega Jesue tee eisokoo paigonke ruro sikaumo aa-aapuru, “Ara tee laigonke iito nnegele telusinogu toroi maigoupui.”
\v 30 Eisokoo teiteiso egu mau tooluru. Jesue egu mau tiga uosiotourimo aapuru, “Nee, ura laie tei ei haipa hapagonna mau tounoi miginopere!”
\v 31 Egu ara eisokoo tegerai sakahoinro orusiele teiogo rure Jesue eisokoo toolotouruna eikoogele tuhia tulugoue siuoipurimo nugoturu.
\s Jesue Tei Noi Tou-Kai Hulakuune
\p
\v 32 Eisoge noigo eiko Jesu petunro oruregu, noikene nnoulege tei noi ula kilahie kuiloupisu tou-kai leuna eikoono Jesu huotopau.
\v 33 Jesue tei ula kilahi eikooga noi ara inokootano mau kogipoipugu eikoogo noi hokololo laakuu, tee noiku tulugilu lunluhotoinno tege aa-aapau, “Nenegele noiku Isiraalino tei ei haipa emu hapagoniu hukohinna muugomunoole mau tounno hapagologu hukohiguleina!”
\p
\v 34 Egu ara teege Paarisii ipoto onohau, “Eiko Jesu taapa teie ula kilogilu paigonna pirihinole irikuhugu tee molopaine konkogipakunimana.”
\s Tee Kolemu Hiapasi Hama Peesa egu Tee Kopaipoiniguine Kuagopau
\p
\v 35 Jesue tee unikene hokoge egu tee kuanai teugoga tagalagaakumo nugotuu. Tee noiku teegakuua paigonke hopa kohenke poliotounige, teiogo rure melahu teinna tuhia hoonna taatihoipugule, egu teego noiku teega paigonke hiipo muugemuugekene hulahulakunigule.
\p
\v 36 Eiko Jesu tinoharo egu tee noiku hama mugunne hunhukunimo, eikooge eulikoo hamaraague kilapo tokoipulu, Apaga eulikoo teegeego mokiumo amaragui tuale hama heupasikunogu tiinopasiku, ara teenogu sipisipi tei noi hotukuniguina tou teunimoi.
\v 37 Iiko aapo teega eulikoo pogonke poliotonilu ipoto aapulu, “Tee sinopie sukupai kopalenke hama peesa hiaulo tuntuntu, egu ara tee hanhalunilu iiko kopalo rerukaguine kuagopau.
\v 38 Lai teiele sinopi mounu mau toroi uuki heeteni, ura teie tee hanhalunilu tootounigu kopaipoini.”
\c 10
\s Jesue Tee Noiku Keuraginoluugo Sihukulune
\r (Maaka 3:13-18; Luuke 6:12-16)
\p
\v 1 Jesue tee pogonke poliotonilu eikoono soogoipunno tee iriku oulu, tee ula kiloge teegele noiku tuasiku kogipakoipanipisa egu teego noiku teega hiipo muugemuugekene hulakanipisa tootoulu.
\p
\v 2 Eule tee noiku keuraginoluugo Jesue tootoului; Uliainna tei Saimoni nnoge Piita egu tei paalomonu Enturu; Seemisi teinko paalomonu Siooni teiso Seepetii poonigito,
\v 3 tei Pilipi egu tei Baatolomiu, tei Toomasi egu tei Maatiu, Maatiu eiko kapumaninke pouru noukuguleina, tei Seemisi Alipiasi pooni, egu tei Tadiusi.
\v 4 Saimoni eiko tee noiku kapumaninko teiele maagiai uluguleinilugiraina.\f + \fr 10:4 \ft Kapumaninko teiele maagiai uluguleine noiku Seelot tokaniguleine tei Roomani kapumani tou hisounopamo.\f* Egu tei Siurasi Isikarioti eiko nomoge Jesu teegele luugino piotooouna.
\s Jesue Tee Noiku Keuraginoluugo Teiele Haluhalu Tootoulu
\r (Maaka 6:7-13; Luuke 9:1-6)
\p
\v 5 Jesue tee noiku eule keuraginoluugo tee hapee ipige eeninko tootounimo aapulu, “Ura lai teeno noiku tounno Siunono mau tou oreni, teegeegora Sameriano paigonke uni hokogekene mau tou pini.
\v 6 Maninoguogo lai mau ara teeno noiku Isiraalino teenogu sipisipi huuorukene un-ulumoi orenigui.
\v 7 Lai pinno tei rure aanegu taatepenimo toroi aapeni, ‘Tei tuhia hoonna momugoukui.’
\p
\v 8 “Laie teego hiiporukene toroi hulagagaakeni, teego puahasiku toroi luma tuotopeni egu teegora taruruhekene teenko morikianagele inigaipasiku hulagagaakeni, teego molopainege kauruasiku tee toroi kogipakoipeni. Ei iri nnega ara nohenna egu laieegora tee noiku ara taapueni.
\v 9 Teielera nugonugo oreniele teegele laigonke kurama kuanai mooni mau toroi tounno noke muakeni. Tee haike anau koolo anau tee silipa egu tee koopa.
\v 10 Nugonugogele laluloiniele toroi tou mokiue sakaloini ara anau teiogora koosara nori, tee suu egu tei utukeu. Tee haluhalunilunke hisou taage mau tee maigoupotopalenke.
\p
\v 11 “Teiele uni hokopa egu anau tei uni kuata pioipeniomainotano ara tei noi manitokui luiluniomaina toroi salageni. Teinko noi eiko melahu toroi tege tuntuni piloogo ara tee moiteniomaino pata.
\v 12 Egu teiakuu hopa nna kuiteniele teule tiga mau toroi tanehenimo aapeni, Tei Kuhui pogonna moa lainko.
\v 13 Eguogo teege noiku tege tuasiku manitokai luilanigu, tei laigonna moa teulegele toroi kuunohui. Egu tounno luilanigu tei uuki teulegele hapakeniomaina teulega toroi noheni.\fig house entrance|HK00232B.TIF|span|MAT 10|Horace Knowles|Teiakuu hopa nna kuiteniele teule tiga mau toroi taniheni|10:12\fig*
\v 14 Eguogo tounoie tee pogono hopaine luilunigu egu anau tee laigonke hutu nugitalega tou hisounigu, laie tei hopa eiko tioto tinaugu egu eiko uni hokopa petenno sakaloiniele laie tee pegupau tiga hikareniomaine mamegue eulikooga lalasie toroi tokolopenno moiteni.
\v 15 Nnege lai hama maige toroi tiilohini, teiele muu Kuhuie tei minnou hapakuomainagele teiso unigo hokopako Soodom-e Komorage kiimatausiele ara nno haiguno toroi tiinousi egu ara teule noiku eikoogele uni hokopa tege tuasiku hama kilogopoto toroi kiimatauni!”
\s Eulikooge Tootopasiku Mokikene Toroi Tukoipai
\r (Maaka 13:9-13; Luuke 21:12-17)
\p
\v 16 Jesue eulikoo keuraginoluugo turuhuotounimo iotoogo mau aapulu, “Nugetenira, Nnege lai ara teenogu sipisipi teegakuu noiku teenogu makirou nkau pururugasiku tootolohini. Iiko aapo teega lai teiele laigonna tuale mau toroi kakoloini mani hotugeni tuntuni. Noikue nopoto tiinolaniguogo toto liaisuuno toroi tou tutuhoipeni.
\p
\v 17 “Teulegaago noiku lai hutue minnougoilaniomaine mau toroi mani hotugeni. Lai toroi hutuele nolanno egu nipinipigoilanno teegakuue paigonke hopa kohenke minnougoilanne.
\v 18 Lai teega kapumanikene egu anau tee uninke mumia ulu piotolanno egu teugoga toroi minminnougoilani, iiko apaga, nau lai aamoi iiko nkonke poliotonilukene. Egu ara ei sala laie teegele mumia tuutopenke egu teegele noiku tounno Siuno nne sihigoimenimana.
\v 19 Tee minnougoilanipisa muusolaniguogo lai mau toroi tou kinokanoloini teega hutu laie kogoralenke egu tee hokologalenogu. Nako tee hutu kogoreniomaine taage teie Laumo hooga leinage tinoharo toroi monukotoluni.
\v 20 Iiko apaga, tee hutu laie kogoreniomaine taage tounno lainke, iiko tei Ula Miipa teinna Laumo laiakuue toroi hokologui.
\p
\v 21 “Noiku nnoulege tee pailialomonukahi toroi kulohoipanigu ulipanigu puahaipai. Teegeego paumagalina tee paulumisaine egu teegeego paulumisaine tee paumagalina toroi kukisoipanigu ulipanigu puahaipai.
\v 22 Lai aamoi teege noiku tulugilu mau toroi mukumukurulanne, apaga, lai iiko nne minminnomenimoi. Egu ara noi tei eiko nnegele tei pogonna iito hikotui tee kaami pataguomaina legu toroi lakeupi.
\v 23 Egu anau teege noiku teia uni nna hokopa kilapanolanimo egu ini-inigaiotolanigu, lai toroi omolenno teie nna uni pini. Nage lai hama tee maige toroi mau miginolohini, laie teego Isiraalino paigonke uni hokogekene tee haluhalu hapakenimo mau tounno kuu heeheeteniu, tei eiko Noi Pooni toroi nnagono unogoni.
\p
\v 24 “Teie polipolipolomana tei pogonna poliotolui tounno toto heeheetui teieego tootona tei pogonna hanhalugoipumana tounno toto hunhukui.
\v 25 Eiko polipolipolomana maigoupasi teinogu pogonna poliotolui lialegele, egu tioto lepisara eiko mau mani polipolo egu teiogo tootona maigoupasi teinogu pogonna mumioi lialegele, egu teiogo tioto lepisara eiko teiele haluhalu mau mani mureluolo. Eguogo noikue tei tapuni nna aapalo, teule Bielsabaabue un-uloipunne teulege tee toto nnoule eikoogele tapuni tuasiku toroi teega mii hama mala leileine tontogaakani.
\s Noikuara Tou Ouluhe, Arara Tei Kuhui Ouluhoipe
\r (Luuke 12:2-7)
\p
\v 26 “Iiko aapo tipotoga, laira teega noikene tou ouluheni tuntuni. Nako aamoi tee haike uusipasi emu kunkugutonne mau tounno noke tee nomoge toroi tounno aulolukano tapeuonne. Teego hutu hikinopasi mau tounno noke tee noiku tulugilue tounno monukahamaine.
\v 27 Tee hutu nnege mumuturunoge minmiginolohimoi laie mau toroi tege auloluele siusiuoipeni. Tee hutu musiaie teege laigonke lumu nugiteniomaine laie tegerai uni kunkuheno mau toroi lautagoipeni.
\v 28 Teegara noikue lai ulilanigu kooge puaheniomaine tou ououluheni, egu ara eulikooge tee laigonke pinuusi egu ula tounno toroi puahotopai. Iiko taage mauogo lai Kuhuia ouluheni tuntuniguine. Eikooge lai ulelunno egu teego laigonke koo egu pinuusi tuluge tege heiliele kirohugui.
\v 29 Nako aamoi teege noiku tulugilu mau ono-onohai tee iiko looge teiso pelekupago kuanaigo mooniogo hama tou peesage puunipegui. Teeniogo teie Laumo monmonukui. Eguogo teie tou tontokuisu eisokoogele mouotogo kuanaigo mau tounna puahulo moogele toto tungugui.
\v 30 Laiogo tipotoraagu, teie Laumo anau teego koro hii laigonkegele pule mau an-agui iiko teligami.
\v 31 Iiko aapo tioto leileisu, lai mau toroi tou oulunonko tuntuni. Nau lai aamoi teegeleego mouatai peesa lai mau hama tee lopigiluna.
\s Jesu Krais Sihikalega Miakaupi Tuale
\r (Luuke 12:8-9)
\p
\v 32 “Tei noi paamii nounounoge tee eiko nkonna poliotonna leileisu sihigolomana, nnegeego eiko teia moka hooga leina ulue toroi mau sihikosi.
\v 33 Egu ara tei noi nne teega noiku tulugilua ulue hikinomuomainaago teia moka ulue toroi hikinoposi.”
\s Jesue Tounno Tei Moa Huotooou Tinaugu Tei Luuginogaisuu
\r (Luuke 12:51-53; 14:26-27)
\p
\v 34 Jesue egu ioto aapulu, “Laiera nne tou ageni mai eikooge tei moa huotooou, tou, nne tounno moa huotopotuna tinaugu eiko piisurapiisura.
\q1
\v 35 ‘Nako Nne aamana tee noiku pirapiralotopolopisa muuna,
\q2 tee paulumisaine nukahi teenko paumagalina toroi luuluuginogaiului.
\q1 Egu tee paulumisaine konihugai teenko paigukina toroi piipiiului,
\q2 teego pailiahulunomi teenko paihagulina toroi piipiiului.
\q1
\v 36 Teie noi tee noiku ara eulikoo eikoonko teiele hopa nori noue un-uluomaine toroi
\q2 mau hama tee pogonke luugino maigiluna liaiului.’ \rq Maika 7:6\rq*
\p
\v 37 “Tee noiku nne tounno heuoimai ara tee paumagalina egu tee paigukina hama heuheuoipaniomaine nnenke poliotonilu lialegele tounno maigoupasiku. Teuleego noiku nne tounno heuoimai egu ara tee paulumisaine nukahi egu tee konihugai hama heuoipaniomaine nnege tee nkonoule poliotonilu hiitalegele mau tounno maigou.
\v 38 Tei noi paamii tei pogonna hiisuure tounno muakui egu tei nkonna ape tounno minsuomaina eikoogo tei nkonna poliotonna lialegele mau tounno maigoupasi.
\v 39 Tei noi paamii tei pogonna tuale pogoraiso lakihotoupisa melahualenogu onoholomanage tei luma maipa toroi loluhui, egu ara tei noi nne minminnomumo tei pogonna tuale nnega riupumana eiko toroi tei luma tuasi nohui.”
\s Haluhalu Melahua Kuhuie Manitokale Hoihoitu
\p
\v 40 Jesue teule poliotonilu mau aapulu, “Tei noi paamii manitokui lai luiluniele nneego tiga toroi luimui. Egu teie noi nne luimuiele teiogo moka nne tootomuisu muuna tiga mau luiluipu.
\v 41 Tei noi paamii eiko Kuhui pogonna mausine mani tokalenko luipumana, Kuhuie teiso tee haike tanage teie mausine nohuguine toroi hoitoipusi. Egu teiogo noi paamii tei noi Kuhui pogonna tatalu aanegu hapahapakuomaina tee pogono hopa luipuomaina Kuhuie tee haike melahu eiko noi kohogasi ouguine eisokoo tulupako toroi hoitoipusi.
\v 42 Egu tei noi paamii tee eule nkonke poliotonilu tootopasinoko taapuunimo tei tuu muresina nno ounimana, tee mau toroi maigerai tiilohini, teieego tei puuni teega kankaga tanage mau toroi tounno loluhui.”
\c 11
\s Sioonie Tee Pogonke Poliotonilu Jesuno Tootoulu
\r (Luuke 7:18-35)
\p
\v 1 Egu tinoharo Jesue tee pogonoule poliotonilu tee haike hutu eeni polipoliotounno kogotoniele eikooge tee haigou iiko petulo, teegele unikene hokogekene egu tee kuanai tee polioto egu tei rure aanegu teegele noikene sihekupisa oruu.
\p
\v 2 Eiko Siooni noiku papitaisouniguleina tegerai hopa kiimatannagakuueleego tee kankaga eikooge Meesaia hanhapagakuguleineego mau nugetulo, eikooge egu mau iiko pogonke poliotonilu nnoule eiko Jesu nakaropapisa tootoulu.
\v 3 Teule upilo eiko Jesu egu mau ioto aapau, “Aga ee, loo mai tei eiko noi nenege kuukuurolohimana tei mau neneno huguina, oi nene noira nna muupa kuuropohi?”
\p
\v 4 Jesue eulikoo egu tutuhoipunimo mau ioto aapulu, “Laira Sioonino unoloinno tee ee hutu nugetenne egu tee kankaga hukenne mau miginopeni.
\v 5 Tee kankaga nnege eeni hapahapako, teego tomunaiku tootoolotopolo, teego pogilukekene mani nunnugota, teego paigonkegele koo tei hiipo kilahi morikiana teunimoi in-iriarahaipuni, teego lumu kiihukene hutu nunnugita, puahasikuogo nnagono lanlalukolo egu teego teia rure melahu heupasiku un-ulumoi tei taatihoipoku nuginugita.
\v 6 Teira Siooni pinno aapeni, Kuhuie toroi hosikeiotouni tee noiku paaro teegele haike nnege hapahapakomoi tee paigonke iito nnega tounno tungotopamoi.”
\p
\v 7 Teiele pore tee Siooni pogonke tootonakene egu teino Siooni mamuoilunotano, Jesue egu eiko Siooni onohoipumo tee noiku nounouoilui tiga nakarounimo aapulu, “Eiko Siooni tege moo lakapisanoge tugutugu pioipeniguleine laie haipa apa hukenipisa teugo pinigule? Mai iiko tulanke hotahota amulalage penpekutugu hukenipisa iiko lakapisano on-orenigule?
\v 8 Nau egu teeni tounno legu, iiko laie mauogo teugoga haipa apa hukenipisa piniguleine? Mai eiko noi paaro sikihasie lilatasi hukenipisa? Tee noiku ipotokoo lilatasiku teetee noiku mumia tuutopenke paigonoge ulu-ulumoi!
\v 9 Nau lai haipa apaga teugo oreniguleine? Mai eiko mausine hukenipisa teugo pinigule? Nau hama maige, mau toroi tiilohini, tei mausine eiko teegeleego mausinekene eiko Siooni hama koro leileina.
\v 10 Nako aamoi teieleego Kuhui pogonna hutu miipa kehurasi mau ara eiko Siooni onohoipumo ioto aguu,
\q1 ‘Nnege tei nkonna tootona looga ulue tootopoku
\q2 tei logonna sala toroi kuurotoupi.’ \rq Malakai 3:1\rq*
\p
\v 11 “Nnege lai mau toroi maigerai tiilohini teegeleego noiku ege mooge tuasiku noi mau tounna nnage eiko Siooni nno in-ipisui. Nako taage noi ara teiele tuhia hoonna tuuatooto liomainage legu eiko Siooni toroi toto heetui.
\v 12 Nau eiko ei tuhia hoonna aamana mau ara tegerai Siooni papitaisoge tei taate laakuunogele koronoro, mau ara teinko iri tantahipolomo egu ulunopoto nunnugotugu anaugule teegeego noiku luuginokamo egu kilapo tiinopai nugonotopaguleina, huloogo iiko eiele pore emunna patapataguina.
\v 13 Iiko aapo teega mau anaaau teieego Moosesinna hapee egu teege mausinekene mau ulua onohoipau tee hutu Kuhui pogonke huloogo ara teiele Siooni papitaiso pogonna pore patanoge.
\p
\v 14 “Nau eguogo laie tee hutu teege mausinekene kogoraune maige toketokeni mau toroi ageni tuntuni, ‘Siooni ara eiko Elaisa, tei eiko pogonna huale ulua ono-onohoipaguleina.’
\v 15 Eguogo lai tee lumu telunimoi legu, mau toroi polulugenno nugeteni!
\p
\v 16 “Nnegera tee ee noikene emuronilu etuno opoto maakuhuotopolo? Eulikoo taage ara teenoguraagu tuutuuna tege mourorue koohului tee paimolona nnoule soogotopanimo aa-aapaniguine,
\q1
\v 17 ‘Lai anau nenege tee akalu rorenke tiitiipohigu,
\q2 lai mau tounno natanataloini!
\q1 Egu nene kilapo tokohimo uiuigohiguogo
\q2 lai mau tounno pisapenimo mirumiruruloini.’
\m
\v 18 Nako aamoi eiko Siooni huunotano, tamua egu tuuaagoro nuuni tui ara tei Kuhui koheugule. Egu noiku tulugilue aapagule, ‘Ei Siooni tei ula kilapage kuunoupisu huumo lilana!’
\v 19 Teiogo Noi Pooni huunotano tamugumoro uainie luugetugule, iiko teega noiku tulupage aapagule, ‘Eira hukeni! Ei hama tei tamulu egu uaini noipailuke, ei aamana tee noiku pouru nounoukamoi egu tee noiku kilogiluna paigonna nopumai.’ Noikenege tei Kuhuinna monukale teega kankaga tanage nnoulege hanhapakamoi hukamo ioto ono-onoha, eiko pogonna ono-ono hama koro.”
\s Hama Ouluhasi Teegele Noiku Tounno Kaamulugoilui
\p
\v 20 Iiko aapo teega Jesue inokooharo tee uni hokogekene eikooge tee taanihoto laakotasikene hapakugu hukaune mau sikotounimo mammamiotoulu, apaga eulikoo noiku teegele paigonke tatalu kiloge mau tounno kaamulugoilune.
\v 21 Eikooge ioto aapulu, “Oge aga, aga nau hama kilapo laiele noiku Korasin-e tuasiku haike hama tee ouluhasi toroi hapagoni! Oge aga, aga nau hama kilapo laieleego noiku Betisaidage tuasiku ara ipotokooraagu toroi hapagoni. Eguogo noi nna tee Taia egu tee Saidon pilo tee taanihoto nnege laiele ege hapakominoi teulegele hapakugu, eulikoo teegele paigonke kiloge mau ule kaamulugoinno tee kakalua hotalo egu teege peu pulegele toto suupoiniguine.
\v 22 Egu ara nnege lai mau toroi ipoto aalohini, teiele muu Kuhuie tee noiku tiga Taia egu Saidon minnoukuniomaina ara nno haiguno egu ara lai hama koroge toroi tei mamauala hukotoluni!
\v 23 Egu lai noiku Kepaniamino iiko laigo isikailoinimo tee koro hoo pahe sinsiloinimoi. Lai taage Kuhuie tee toto heiliele toroi riulunne. Eguogo tee taanihoto nnege loogele hapakosine noi nnage tege Soodom hapakuguinaale, eiko uni hokopa Soodomnna taapa emuroogo tugutuguina.
\v 24 Egu ara Nnege lai mau toroi miginolohini, tee inokomuu Kuhuie tee noiku minnoukuniomainomu, tee noiku Soodomnno ara nno haiguno toroi minnoukuni, egu ara lai hama koroge tei maumaugu toroi hukotoluni.”
\s Jesuno Hulo Toroi Tei Maurale Melahu Nohei
\p
\v 25 Nau eikoogele pore tinoharonna, eiko Jesu egu mau uuki heetumo aguu, “Moka ee, loo tei mumioi tege koro hooge egu tege ege mooge. Nnege loo hamaraague mani tokoilosi, iiko apaga, nako iikooga looge anaumoi tee haike teulega noiku monukasiku egu kakopasiku kunkugutei egu teulegele noiku tounoke haike auaulolukotope.
\v 26 Nau hama maige moka, tee haike eeni emu mau ara tee looge mani tontokeinogu hanhapagagaipu.
\p
\v 27 “Teie Moka tee haike mau ara tuluge nne omuu. Tei Pooni ara teiraie Puumo legu mau hama mani kankakoupi egu teiogo Puumo teiraie Pooni legu mani kankakoupi egu ara tei noi muupa ara teie Pooni legu sihuumanagele eiko Puumo toroi aulolukui tuitui.
\p
\v 28 “Lai noiku tulupa mokikene egu tee amaragukene muakalegele kenkerugenimoi, hunnora nnega tei maurale maipa noheni. \fig oxen yoked|HK00019B.TIF|col||Horace Knowles|Teira nkonna kunu lagulagu nohenno muakeni |11:28\fig*
\v 29 Teira nkonna kunu lagulagu nohenno egu teegele laigonke kanuna koro muakeni egu nnega toroi tee haike melahu poliloini. Iiko apaga, nako nne aamana tei eiko noi puuasi egu ulage toto liasi, egu tei maurale maipa teiele logonna pinuusi ara nnega legu hulo toroi nohei.
\v 30 Iiko aapo tiotoga tei kunu nnege hama tei iaia toroi olosi, egu teiogo moki nnege lagulagu toroi muakotolosi.”
\c 12
\s Jesu Teenko Paarisii Saabati Maagiaihoipaune
\r (Maaka 2:23-28; Luuke 6:1-5)
\p
\v 1 Teiele pore inokooharonna egu teiele Saabati\f + \fr 12:1 \ft Saabati aapasi muu mauralenna, muu miipa. \f*, Jesu teenko pogonke poliotonilu teia huitinna paarui isage tontokilage, eulikoo pogonke poliotonilu kuopakoipunno teugoga iiko huiti koopamo mau toitoipage.
\v 2 Nau egu mau tee tinoharo teege Paarisii eulikoo hukaniele eiko Jesu aapau, “Loo! Eule mai tounno hukehukeni, ee logonke poliotonilu tee kankaga iotonke tounno tee Saabatiele hapakalenke hanhapagagaaka.”
\p
\v 3 Nau egu mau eikooge Jesu tutuhoipuniele ioto aapulu, “Nau lai mai eiko Reipiti teenko pogonoule kuopagaakoipunno eikoogele pore inokooharonna hapakaune tounno tontorekenimoi?
\v 4 Iiko eiko Reipiti teiakuu hopa Kuhui pogonna kuetulo tee pereeti miige nohulo teenko pogonoule noipaune. Eeni pereeti teetee noi ara nouhunnage noipalega hapeekasi ara teege osisikene legu noipaguine.
\v 5 Egu mai teiaago hapee Moosesinna mau tounno tontorekeni iiko teege osisikene tei muu Saabati tounno minminsamoi tinoharo teiele hopa miipa Kuhuinna tee kankaga kohenke hapakaiele egu ara mau tounno kilogisagui.
\v 6 Nnege lai mau toroi miginolohini, tei haipa anaumana teieleego hopa miipa Kuhuinna hama tei koro leileina ei ege tuntuntu.
\v 7 Eguogo laie teeni ee hutu an-aguine, Nnege laia tounno tee komimu hinhisounoposi, tinaugu iiko laigonke heu, mau hama mani tee paapootuno kankakopoipenne legu, laie teule noiku tounno kilogisaguine mau tounno kilogilu tokenigui.
\v 8 Iiko aapo, teega tei Noi Pooni mau tei mumioi teinna Saabati.”
\s Tei Noi Aku Nanapuuka
\r (Maaka 3:1-6; Luuke 6:6-11)
\p
\v 9 Eiko Jesu teugo haigou egu petulo piloogo ara teie paigonna hopa kohenna kuetuu.
\v 10 Teugoi kuue tei noi nna aku-puu tugetuge. Egu teulege Paarisii eiko Jesu tee haigou nnomaku ui hiitoipai karugotopapisa mau nakaropamo ioto aapau, “Teiele Moosesinna hapee mai aguagui noira Saabatiele nna hulagu oi tounno?”
\p
\v 11 Nau egu mau eikooge Jesu tutuhoipuniele aapulu, “Nau eguogo laiele nnage tei pogonna sipisipi Saabatiele teiakuu sikuhi isipa nukologu, mai laiele inokomuu mau tounnage koro mui lalaupugui?
\v 12 Eiko noi mai tounno ageageni teieleego sipisipi hama tei koro lopipa leileina. Iiko aapo teega teie hapee nene tolopotonomu mau omulu teiele Saabati noi nna taapualega.”
\p
\v 13 Nau egu tegerai eikooge Jesu eiko noi aku-puu aapuu, “Eikora logonna aku koro naaruke.” Tinoharo tei pogonna aku naarukuunotano egu ara mau teie irie taaguaipulo ara teinoguraagu eiko pogonna aku nnougonna mau mani leu.
\v 14 Teule Paarisii egu ara mau tinoharo teugo haigou pitalo sipoinno ntugau egu upilo tee sala sansalagage eiko Jesu taalenke.
\s Jesu Tei Kuhui Pogonna Haluhalunna Sihuasi
\p
\v 15 Tinoharo eiko Jesu egu tee Paarisii paigonke tarugala mala nugetuiele, eiko teugo haigou petulo ntuguu. Egu ara teego noiku mugunne eiko Jesu minsaune teega paigonke hiipo tulugilu hulagagaakulu.
\v 16 Egu ara eikooge Jesu tee noiku mau hapeekulu teegele nnoule tounno sihikalega.
\v 17 Eikooge tee noiku hapeekulune tee hutu Kuhuie teirai mausine Aisaia kogoruune koisuolopisa.
\q1
\v 18 “Hukenira ei tei nkonna haluhalunna nnege sihuasi
\q2 mau tei nkonna mulugeinna
\q2 eiko nnege hama mani tontokoiposina,
\q1 nnege tei nkonna Ula teiele toroi sisosi,
\q2 egu eikooge toroi taatihoipui tei ono-ono kohogasi
\q2 teegele tuhiakene teenke noiku tege ummaine tulugoue.
\q1
\v 19 Eiko toroi tounno anaupina noikunkora
\q2 maagiaiulu egu pukuolomora nugotu,
\q2 teegeleego salakene toroi tounno lautagumo hokologugu nugitaina.
\q1
\v 20 Eiko anaumana teiogo tula epegai toroi tounno
\q2 tekuhui egu teiogo laamu oho-oholumo tuasi toroi tounno sirikui,
\q1 piloogo ara tei tatalu egu tei ono-ono kohogasi
\q2 korokaaminna liomaino patagasi.
\q1
\v 21 Egu teulege noiku tulupa moonilu
\q2 teia lakeu eikoonna mii toroi iitopai.” \rq Aisaia 42:1-4\rq*
\s Teege Paarisii eiko Jesu Bielsabaabu Tokaune
\r (Maaka 3:20-30; Luuke 11:14-22; 12:32)
\p
\v 22 Nau egu tegerai mau teulege noiku nnoule teino Jesu tei noi anaumana muronai egu tei ula kilahi tou kainnage kauruasi huotopau. Iiko aapo teega eiko Jesue hulakuisu egu mau anaaau hokologaleego hokologuu egu toolaleego tooluu.
\v 23 Tei nounou hokopa tee haike Jesue ioto hapakuune hukaiele hamaraague rikurikuhoilu, egu ioto aa-aapage, “Ei noi taapa maku maige tei Reipiti\f + \fr 12:23 \ft Reipiti pooni nna minie eiko Meesaia tokagule, iiko aapasi noi kulue laapu, meluasi, sihuasi.\f* Pooni?”
\p
\v 24 Tinoharo teule noiku nounou egu tioto hokohokologagu teege Paarisii nugitoipanno tutuhoipaniele aapalu, “Lai, nau eiko ei noi taapa eikooge Bielsabaabu ula kilogekenennage pirihinole irikuhui tugu ee molopaine konkogiunimana.”
\p
\v 25 Jesue tee ono-ono mala teulege teegele paigonke monumonu koro kuinotopaune mau monukoipunno, egu tiotoga eikooge mau aapulu, “Eguogo tei tuhia nna hokopa pogoraiso morue pirataalo egu teegele potukene kuanai hoitaalo piisuai polomana eiko mau toroi ule toto tungulo lolugou lei. Egu teiogo uni hokopa nna egu anau tei hopa nna morue pirataalo egu teegele potukene kuanai hoitaalo piisuai polomana teiogo mau ara toroi tounno italoni hokotui.
\v 26 Iiko teega eguogo tei Seetani pogonna tuhia morue pirataalo egu tege paigoraiso piisuaipoiniele, eiko tuhia mau toroi tounno kaarihui tuitui.
\v 27 Eguogo nnege tee molopaine teirai Bielsabaabu pogonna iri konkogipagaakolomoi legu, nau egu teege laigonke poliotonilu tee ula kiloguaine noi paannarai iri konkogipagaakani? Iiko aapo tiotogele lai ara iikooge laigonke poliotonilu toroi huukoroluikene tokoilani.
\v 28 Eguogo nnege tee ula kiloguaine teie Ula Kuhui pogonna konkogipagaakolomoi legu, tee egu mau toroi ageni eiko huta tuhia Kuhui pogonna nenegele hulo tuntuntu.
\p
\v 29 “Noi mau tounna tuntuntu tei ara iaia nopoto pilo eiko hopa teinna noi irimasi paigunna polohulo egu tee haike lopige nohoipuguina. Nako taage tioto tinaupisa eiko noi irimasi mau uliai karunaie karukulo hikotuloraagu, egu tegerai tei pogonna hopa totonougo lalasi heetugui.
\p
\v 30 “Tei noi tounno nnenkonnage nne hama toroi luuginogoimui tuitui, egu tei noi nnenko tounno nouele halumoirimanage tee noiku hama toroi piralotouni tuitui.
\p
\v 31 “Iiko aapo teega nnege lai mau toroi aalohini, tee kiloge tuluge egu tee hutu tounno tanage noikue hapakamoi egu kogoramoi nnoulegele Kuhuie toroi kiinihaipuni. Egu ara tee hutu tounno tanage noie teiele Ula Miipa kogorumoi kiinihai mau toroi tounno teupi.
\v 32 Egu laiele tei noi nna teege hutu tounno tanage tei Noi Pooni haigu teepumana, Kuhuie eiko toroi kiinihaipui. Egu ara tei noi Ula Miipa teege hutu tounno tanage haigu teepumana, emu egu tiga ulue Kuhuie mau toroi tounno kiinihaipui.
\s Tei Kui Teenko Pogonke Kolemu
\r (Luuke 6:43-45)
\p
\v 33 “Tei kui laie teega pogonke kolemu saisopenigui. Teie kui tanapa teego pogonke kolemu tanage muakugui egu teie kui tounno tanapa teego kolemu tounno tanage muakugui. \fig pomegranates|hk00089b.tif|col||Horace Knowles|Tei kui tanapa teego pogonke kolemu tanage |12:33\fig*
\v 34 Nau lai tee pohiagai! Lai mai nnomu mulugei kilogege mahukui tugutugu haike tanage kogorelu? Iiko aapo tiotogele kologe toroi kogorui tuitui tee haike mulugeiakuue arutoni tumotumoi.
\v 35 Teie noi melahu tee haike melahu teiele pogonna mulugei rerugoni tumotumoiakuuele koronoro tee haike melahu toroi aulolukotoupi tuitui. Egu teie noi tounno tanapageego tee haike mala teiele pogonna mulugei mahugoni tumotumoiakuuele koronoro toroi tee haike mala aulolukotoupi tuitui.
\v 36 Nnege lai mau toroi aalohini, teiele muu Kuhuie minnougoiluniomanagele, noiku tulupage tei Kuhui mau toroi mani kaulatopalo aapai iiko hutu mala ouougana nenege tee uiele kogorohiluiele tioto tee kiimata nohohini.
\v 37 Iiko ara tee hutu laie kogoreniomainege, anau tee hutu tanage egu tee tounno tanage Kuhuie toroi anaupi noi kohogasira tontokoilu egu teira noi kilahi tokoilu.”
\s Tei Nakaro Tee Tai Hapakalenoge
\r (Maaka 8:11-12; Luuke 11:29-32)
\p
\v 38 Teega haike eeni nomoge eiko Jesu egu mau teulege hapeegele poliotoluiku teenko Paarisii nakaropamo aapau, “Poliotolui ee, nene looga tei tai nna lilahi laakotasi hukalega hisomuni.”
\p
\v 39 Jesue egu tutuhoipuniele aapulu, “Noikuogo eule teiele muu emunna un-ulumoi hama tee kilogiluele tee kiihuaipasikene egu Kuhuiogo mau tounna haipa tontokaine. Mai laie teia tai laakotasi nakaromeni, Nee? Tei tai laakotasi norimoiraagu Kuhuie olunimana ara eiko tai teinna mausine Sioona.
\v 40 Iiko ara iotokoo eiko Sioona teiakuue topi hokopa pogonna kou tee luaganke pailehi egu tee muulanke pailehi nohuunoguraagu, teiogo Noi Pooni tege toto moogakuue tee luagankeego pailehi egu teego muulanke pailehi toroi nohui.
\p
\v 41 “Teiele muu Kuhuie minnougoiluniomainagele, iikooge noiku Ninipega leinilu lai toroi koro italoinno karugotolani, nau apaga, nako iikooga tei mausine Sioona pilo tege taatiponiu eulikoo nomunomue kaamulugoilu teegele paigonke kiloguaine. Egu ara lai nnege mau toroi aalohini, tei noi Sioonaago hama toto heeheetuina ei ege lainko tuntuntu.
\v 42 Egu teieleego muu Kuhuie minnougoiluniomainagele tiageego mumiana Seepaga leinu lai toroi koro italaalo hutue hukotoluni, iiko apaga, nako iikooga hama tegerai pogono isigouele lalugaalo tei mumioi tuutopenna Solomoni pogonna monukaleiele polioto nugetupisa oruunu. Egu nnege lai mau toroi aalohini, hukenira, nau tei noi teiogo mumioi tuutopenna Solomoni mau hama toto heeheetuina ei ege lainko tuntuntu.
\s Tei ula Kilahi Unogolune
\r (Luuke 11:24-26)
\p
\v 43 “Tinoharo tei ula kilahi teiele noi lalaupolomo pimo egu teugoi haigou lakapianonnagele nugonugotugui tee haigou mauruguino salagumo. Nau eguogo tee haigou tounno nnomaku hairulo,
\v 44 eiko egu pogoraiso ioto onohologui, nne egu toroi teie hopa mau uliai nuguleina mamumoni. Nau teitei mamuaalo eiko uni hama tei lolupa laaluhasi egu mani lilatasi hukugui.
\v 45 Tei hopa tioto hukuhukulo tegerai egu orulo tee noke ula kiloge paileiagatuo, eikoogeleego mau hama tee kilogilu kaarihasi leileine taaguotounno upilo egu tege ulu-ulugui. Iiko aapo tiotogele tei noi pogonna tuale teego uliai tuguleino petulo pilo toroi hama sikialaugaalo pitoni. Iiko ara iotokoo teuleleego noiku kilogilu teiele muu emunna toroi tioto tinauni.”
\s Tia Jesu Poogu Teenko Jesu Paalomonukahi
\r (Maaka 3:31-35; Luuke 8:19-21)
\p
\v 46 Eiko Jesu egu tee noiku hokohokologotoulunotano iako poogu teenko Jesu paalomonukahi eiko nno hokologotopapisa sansalagamo upulo teugo patagau.
\v 47 Egu iikoogele noiku tee nouoilui nnage eiko Jesu aapuu, “Loo, tia loogu teenko poolumi nukahi eule patagalo moue itaitaloini loo nno hokologotolapisa.”
\p
\v 48 Jesue egu tutuhoipuiele ioto aapuu, “Nau tia anakanu paa, egu tee nonomonukahi paaro?”
\v 49 Tegerai egu mau teule pogonke poliotonilu ike tootoipuniele aapulu, “Hukenira nau tia anakanu teenko nonomonukahi eule.
\v 50 Tei noi paamii nnege tia noonoi egu tia anakanu egu tei nonomonu tokohomaina eiko noi tei Moka hooga leina pogonna hisou minsoipumana.”
\c 13
\s Tei Maakuhu Noie Tee Huiti Rooruune
\r (Maaka 4:1-9; Luuke 8:4-8)
\p
\v 1 Eikoogele muu inokomuunna Jesu egu tegerai hopagakuu sipaalo pilo tee atiha isa koohuu tee noiku poliotounipisa. \fig J preaching from boat|wa03840b.tif|col||Wade|Jesu muulogaisoge koohui noiku poliotoulu |13:2\fig*
\v 2 Teugoga eiko Jesu egu teie noikunna nounou hama hokopa upulo kuu hiihiitagu eiko tegerai lalugaalo pilo teiele muulo tuuaisoge an-aluoluna koohuu, tinoharo tei nounou hokopa ara teugo atiha isage italoilu.
\v 3 Eikooge Jesu teule noiku haike hama peesa teirai maakuhu miginounimo aapulu, “Nnomu mau tei noi nna tee huiti roorupisa oruu.
\v 4 Nau egu tee roorumo nugonugotugu, tee huiti anau noke sala isa tungaunoga teege mouataikene hurutugaipulo upulo toipagaakau.
\v 5 Tee huiti noke rooruisu teugo haruraino moo tanapa hama kuagou lalasie teumono tungau. Tee huiti eikoogele moo haruraina hamaraagu nomunomue koro lupuagaakuu, iiko apaga, nako eiko moo tanapa teugoi aamana mau tounno hama toto pohulasi.
\v 6 Egu ara tinoharo tei lua lalaupaalo nakapahuiele iiko haapone lupuai kuanai naahagaakuisu puahaipau, iiko apaga, nako iiko moo tounno maigoupasia lalasie lupuune legu egu tee pisu tuuralo toto pohulotopaguino tounno leu.
\v 7 Egu tee huiti rooroorugu noke teiele moo karunai paragansi teumoi lupuagaakuguleinagele tungau, egu ara tee huiti lupuunotano teego karunai paragansi teumoi koro lupuagaakulo mau hama nomunomue tahipagaipulo tee haapone kuanai egu tiga toto huumolaakuu.
\v 8 Egu ara tee huiti noke teiele moo aanegu pogo ntonto rooruu. Teugoi teetee mau ara mani tokuniupi koro tahipagaipulo hooturegagaakuiele mau anaaau noke haapone puru noriele kolemu noua pore teeeu egu noke puru tuhimaku teeeu egu noke puru paimaku teeeu.”
\p
\v 9 Jesue tei pogonna hokololo kolonaikuiele egu ioto aapulu, “Tei noi lumu teumanage toroi nugetui.”
\s Jesue Haipa Apa Uiele Tee Noiku Maakuhu Miginounigule?
\r (Maaka 4:10-21; Luuke 8:9-10)
\p
\v 10 Tegerai egu tee pogonke poliotonilu eikoono Jesu upulo mau tiga nakaropamo aa-aapage, “Poliotolui ee, nau iiko looge teule noiku opotonkega ara teiraie maakuhu polipoliotopeni?”
\p
\v 11 Nau egu Jesue tutuhoipunimo ioto aapulu, “Teie Kuhui tei monukale pogonna miipa tee haike teiele pogonna tuhia hikinopasi tumotumoi kakopenimo kaulatopalenna lai legu olulu, eulikoo noiku mau tounno.
\v 12 Iiko aapo tiotogele teule noiku paaro tee nkonke polioto polulukamo nunnugitamoi, kaulato hama tei hokopa toroi nohai, piloogo ara tee teie monukale miipa mahugaipuni un-uluomaino pata. Egu ara teule noiku tee nkonke hutu mau tounno polulukalo nugitamoi, maigou tinoogo monukale kuago teuteunimono toroi kapuoipunigu luumuhaipasikene un-ului.
\p
\v 13 “Tee haigou ui leileisu nnege teule noiku teiakuue maakuhu polipoliotopolomoi iiko, eulikoo maige toolaleego toroi tootoolai egu ara mau toroi tounno hukai, polulugaleego toroi polulugamo nunnugitai egu ara mau toroi tounno kakopai.
\v 14 Iiko aapo teega teie mausine Aisaia eulikoo onohoipunimo aguu,
\q1 ‘Eule noiku polulugamoogo toroi nunnugitai
\q2 egu mau toroi tounno kakopai, egu anau toolamoogo
\q2 toroi tootoolai egu ara mau toroi tounno hukai.
\q1
\v 15 Iiko apaga, nako taage iiko anaumoi teego
\q2 paigonke mulugei mumuturue suusuupuine,
\q1 egu teego paigonke lumu kiihuaipasi,
\q2 egu muronaikene.
\q1 Aapasia tegura tee paigonke ruro toolalo haike huka,
\q2 egu anau teera paigonke lumu perugolipoipunigu tee haike nugitalo,
\q1 teege paigonke monumonukale kakopalo
\q2 nneno upugu hulakolo.’ \rq Aisaia 6:9-10\rq*
\p
\v 16 “Egu ara lai hama tee hosikeipasiku teega laigonkege ruro tee haike hukehukenimoi egu teegeego laigonke lumu tee hutu nugenugeteni.
\v 17 Nnege hama maige toroi miginolohini, eeni haike laie hukehukenimoi mausinekene hama teege mugunne teenko noiku kohogasiku Kuhui pogonke, hisou hama hokopa teulu hukalega tee eeni haike egu ara mau tounno hukau. Teego haike lumue nunnugetenimoi eulikooge nugitalega hama hisoulu egu ara mau tounno nno nugitau.
\s Kaulato Teiele Maakuhu Noie Tee Huiti Rooruuna
\r (Maaka 4:13-20; Luuke 8:11-15)
\p
\v 18 “Polulugenigura, tei maakuhu teinna noie huiti rooruuna tee paapootuno egu toroi miginolohini.
\v 19 Teule noiku tee hutu teinke tuhia hoonna nugitamo tounno kankakopamoi ara iikoonoguraagu huiti noie rooruisu tee sala isa nukolune. Ara teiele eiko pore nori noie tee hutu nugetumonotano egu tei noi kilahi humo tiga noie pogonnagele mulugei onetumonoga nohumo egu tege maku huuhuuotou.
\v 20 Egu tee huiti tee haruraino nukolune melumeluunne teule noiku tei Kuhui pogonna hutu hokologumonotano teinko mani tokale nunnugitamoi.
\v 21 Egu ara tee hutu nugitamonotano mau tounno ugue toto mani teegele paigonke mulugei hanhaapotolo, teiogo pore ara kuagogele teugoi nno tugui. Iiko aapo tiotogele egu anaugui, tinoharo tee taanapa egu tee moki teie noi tee hutu nohuine ui legu huguinotano tee hutu egu ara aku pitoipulo nomo heetugui.
\v 22 Tee huiti teiele moo karunai paragansi lupuuguleinagele nukolune melumeluunne teule noiku Kuhui pogonke hutu nugitamo egu teegele paigonke mulugei hikotamonoga tiga teege amaragu teinke tuale moonna egu nnagonoogo tee kapu moonke heuoipai tee paigonke luma tege riupai tualeie, tee hutu tiga huulanikotoupi tugutugu egu tee kolemu mau tounno muakugui.
\v 23 Egu tee huiti teiele moo pogo ntonto tungaune melumeluunne teule noiku tee Kuhui pogonke hutu nugitamo egu mau mani kankakopai teegele paigonke mulugei onionita. Teugoi egu tahiponiele mau tee kolepina leiele egu anau nokege kolemu tee pore muakugui egu nokege tuhimaku muakugui egu nokege paimaku muakugui.”
\s Tei Maakuhu Teenna Kugupi Tege Sinopi Lupuune
\p
\v 24 Jesue eulikoo noiku tei maakuhu nnagono nna miginounimo ioto aapulu, “Tei tuhia hoonna ara iikoonogu noi nnage tee huiti melahu tee pogono sinopi kooruune.
\v 25 Nau egu tee nnomu muula tinoharo tee noiku tulupa aa-aasaisu mau eiko luugino kooraalo hulo tee siana mala teegakuu huiti kookooragaakulo tounoie aguu tege tukoni.
\v 26 Tinoharo tee huiti egu mau tahipaalo tee kolemu muakupisa tinaaaunotano, teege noiku tee siana mala teugoga egu mau hukalo saisopau.
\p
\v 27 “Nau egu mau teege hanhalunilu eiko sinopi mounu upilo ioto aapau, ‘Mumioi ee, iiko looge teiele logonna sinopi mai tounno tee huiti tanage rooreune? Egu iiko kugupi opoto tege huitiakuue lupuune?’
\p
\v 28 “Teie sinopi mounu eulikoo egu mau tutuhoipuniele ioto aapulu, ‘Nau arara ageni tei luugino tinaulo.’ Egu nnagono teege pogonke hanhalunilu nakaropamo ioto aapau, ‘Loo, mai nene tolomenigu minno tee kugupi tiga laalagaakohigui?’
\p
\v 29 “Egu ara teie sinopi mounu eulikoo egu tutuhoipuniele mau aapulu, ‘Tou, toroi mau tou laateni, tegura laalaatenimo teenko huiti noke nougai koro taukeni.
\v 30 Ara toroi petepeteniu tulupako nomoraro tahipoisi patagasi tee huiti hiaugu tokisahamaino, egu toroi miginopoloku anaupi teera kugupi uliai laatalo puruno karukarugagaakalo tee oguaiakuu haupagu ugupagaaku, egu tegeraira tee huiti tokisalo teiele hopa mau huiti rerukalennagele rerugagaaka.’” \fig harvest|LB00098B.TIF|span|MAT 13|Louise Bass|Teera uiti tokisalo teiele hopa uiti rerunna rerugagaaka|13:30\fig*
\s Maakuhu Teinna Kui Masitati Pogonna Siana
\r (Maaka 4:30-32; Luuke 13:18-19)
\p
\v 31 Jesue tei maakuhu nnagono nna teule noiku miginounimo ioto aapulu, “Eiko tuhia hoonna taapa ara eikoonoguraagu kui masitati pogonna siana noi nnage nohulo tee pogono sinopi haapotuguina.
\v 32 Eiko siana teegeleego sianakene uusipasi hama tei kuakuago leileina, egu ara tege haapotuginoge tahipaalo hokopa leguinotano, teegeleego sinopie haaponekene ei mau pilo kui legui. Iiko aapo tiotogele egu mau anaugui teegeego koro aulue mouataikene upulo tee paigonke porukene teegele pogonke akalukene konipagaakagui.” \fig mustard|LB00123B.TIF|col||Louise Bass|Tei kui masitati pogonna siana hama tei kuakuago |13:32\fig*
\s Tei Maakuhu Teinna Iisi
\r (Luuke 13:2-21)
\p
\v 33 Jesue teule noiku nnagono tei maakuhu nna miginounimo ioto aapulu, “Tei tuhia hoonna ara eikoonogoraagu iisi tiage noi konihugo nohulo egu teenko palaua peesa noua taataahulo petugu piloogo ara tee pogo hoohouguino pata.”
\s Haipa Apa Uiele Jesue Maakuhu Kogorugule?
\r (Maaka 4:33-34)
\p
\v 34 Jesue tee noiku nounou teeni haike tuluge miginouniele ara teirai maakuhu legu miginounigule, ara nouhu mau tounno haike noke miginounigui.
\v 35 Eiko Jesu tioto halugologuleine tee hutu teie mausine nna kogorumo aguune maigoupotoumo,
\q1 “Nnege teule noiku ara teerai
\q2 maakuhu legu toroi hokologotopolosi.
\q1 Tee haike ara tegerai moo laagoluno
\q2 koronoro kugutoni tuune miginopolopisa.” \rq Saam 78:2\rq*
\s Tei Kaulato Teiele Maakuhu Teinna Kugupi
\p
\v 36 Tegerai eiko Jesu teule nounou egu tiga petunno mau moituu. Teugoga egu teege pogonke poliotonilu huoipalo ioto aapau, “Poliotolui ee, teira maakuhu tee kugupi tege sinopie ara koro lupuune tee kaulatono egu miginomeni.”
\p
\v 37 Nau egu Jesue tutuhoipuniele aapulu, “Eiko noi siana melahu tee sinopi kooruuna eiko Noi Pooni.
\v 38 Tei sinopi eiko ei moo melumeluupina, egu tee siana melahu melumeluunne teule noiku teia Kuhui pogonna uloipale totoge un-ulumoi. Tee kugupi melumeluupine teule noiku tei Kuhui pogonna luugino, satan halugoipai ulu-ulumoi.
\v 39 Tei luugino tee kugupi pilo tee sinopi kooruuna eiko satan, egu tei pore huiti tokisalenna eiko muu nomopa melumeluupina. Teule noiku huiti tokisalenilu melumeluunne tee Kuhui pogonke umiaikene.
\p
\v 40 “Ara iotokoo tee kugupi noua kankarugagaakalo tee oguaiakuu ruurilaakagu ugupagaakuomainoguraagu teieleego muu nomonna sala ara ei nori toroi minsoni.
\v 41 Teie Noi Pooni tee pogonke umiaikene toroi tootounigu upulo, egu teegakuua noiku Kuhui poolumi teule noiku kilogisai ului egu tei kilahi piropirohotopamoi toroi nou karugagaakanno,
\v 42 egu teiakuu oguai tounno puahuomaina haupagaakani. Teule noiku teugoi egu toroi teiakuue inigai hama hokopa tee paigonke kolipe tutupai nasirigotopaakamo pinpisapai.
\v 43 Teule noiku kohogasiku tegerai egu toroi teiele Paumo Kuhui pogonna tuhia ara teinoguraagu luanna alalo kannila aulolukuni ulu-ului, teiele tuale kaami tou teumana. Tei noi lumu teumanage ee hutu mau toroi nugetui.
\s Maakuhu Teenna Kapu Tarenke Noie Moogakuu Kugutuune
\p
\v 44 “Tei tuhia hoonna ara teenoguraagu kapu tarenke tege moogakuue kunkugutonne, teie noi egu hairulo nnagono toto mooge suusuupulo petuu. Eiko egu hama teinko manitokale pilo tee pogonke haike lopige eiko teuguleine tuluge tarapilaakulo tegerai egu eiko moo kapu tarenke teumana puuniiiu.
\s Maakuhu Teinna Makasiru Tarenna
\p
\v 45 “Egu nnagonoogo tei tuhia hoonna ara eikoonoguraagu noi tarapelu nnage tee makasiru\f + \fr 13:45 \ft Makasiru hama tei tarenna eiko nna minie peel, ei haipa kaakatakumana egu teinogu karesi hapakasiakuua nohaguleina, nokege oista tokoilagui.\f* hama tee tarenke paigu sansalaguguine.
\v 46 Nau egu tei nna mau hama tei tarenna hairuguinotano, eiko noi tarapelu teitei tee haike pogonke tuluge tee eiko teuteuguine pilo tarapilaakulo teega mooni nohulo egu eiko makasiru hama tei mooni paigua leina puuniugui. \fig pearls|lb00171b.tif|col||Louise Bass|Tei makasiru tarenna |13:46\fig*
\s Tei Maakuhu Teinna Ahe
\p
\v 47 “Egu nnagonoogo tei tuhia hoonna ara iikoonoguraagu teege noiku topiapalenilu nnoulege tee paigonke ahekene atihagakuu ruurilaakalo egu tee topikene muugemuugekene anau tee melahu egu tee mala nohaakaguinogui.
\v 48 Nau egu tee ahe hulo teege topikene mahugagaakuguinotano, teulege egu tee mui piipalo egu tege hiisiagaiso sihuagaakagui. Tee toipalegele tanage leileine teegele paigonke uhasikene hinagagaakagui egu tee tounno toipalegele maigou haupagaakagui.
\v 49 Teieleego muu nomopa sala ara eiko nori minsoni tugu teege umiaikene tee noiku kilogilu teegakuua noiku kohogasiku toroi sihuanno muugou putagagaakani.
\v 50 Egu teugoga toroi teiakuu oguai runrunnau haupagaakanigu teugoi tei ini-ini hokopa kuukuutamo tee paigonke kolipekene tutupagaakai nasinasirigotopaakamo pinpisapai.”
\s Jesue Tee Polioto Unige Egu Tee Liloge Onohoipuu
\p
\v 51 Jesue teule pogonke poliotonilu egu nakarounimo mau aapulu, “Laie mai tee eeni polioto teerai maakuhu humohumoi mau mani kankakopeni?” Teulege eiko Jesu egu tutuhoipaiele ioto aapau, Nau, kaukaulatopohi.
\p
\v 52 Tegerai Jesue eulikoo egu mau ioto aapulu, “Iiko aapo tiotogele tee tulupa hapeegele poliotoluiku, tee tinoharo teule teiele tuhia hoonna tee poliotonilu liaiulumonotano, eulikoo ara teinoguraagu noi hopa mounue tee haike kapu\f + \fr 13:52 \ft Kapu liloge melumeluupine tee polioto miige Kuhui pogonke, egu tee kapu unige melumeluupine tee polioto kuue tee maru teenke paigonke puleligai teumoi. \f* liloge egu unige tiga rerunoga mui muilagaakuguinogu.”
\s Jesu Nasaretia Tou Hisounopaune
\r (Maaka 6:1-6; Luuke 4:16-30)
\p
\v 53 Tinoharo eiko Jesu egu tee polioto teirai maakuhu kogorale kogotaalo teugo haigou petulo egu tee pogono uni oruu.
\v 54 Eiko egu teiele pogonna uni hokopa mamuaalo teugoi teiele hopa kohenna tee noiku polipoliotounige. Nau egu mau eulikoo noiku eiko nuginugitaune teega polioto Kuhuinke onikohaipuniele mau aapamoi, “Lai, eikooge ei ioto hugasi ei monukale oua nohuuna. Egu teiogo iri tee taanihoto hapakalenna etuno oua nohuuna?
\v 55 Nako nene aapohi mai tei noi uni konipailuke Soosepi egu tianko pana Maaria pauni. Mai tounno teule Seemisinko, Soosepinko, Saimoninko, Siurasinko pairaro?
\v 56 Iiko mai tee poipoinomi tounno eule nenenko ege nunnunimoi? Egu ee haike laakotasi eie Jesu oua nohuune?”
\p
\v 57 Iiko aapo tiotogele, teulege noiku pogonke mau tounno hisounopau tege halugalega. Jesue eulikoo noiku egu mau aapulu, “Tei mausine tiga haigou tulugounnaga mau ara mani koro hiinotopau egu ara tiga pogonoga tomuino egu tiga pogono hopagakuua mau tounno.
\p
\v 58 “Egu teego taanihoto laakotasi teugoi mau tounno noke hapakuu, apaga, nako iiko eulikooge noikene tounno maige hiitaisu.”
\c 14
\s Tei Puaha Teinna Siooni Bapitaiso
\r (Maaka 6:14-24; Luuke 9:7-9)
\p
\v 1 Teiele pore inokooharo eiko Heroti tege Kaleliie tei mumioi tumotumo eikooge tei mii Jesuunna hama koroga nugetuu.
\v 2 Nau egu mau tee pogonke loonolukene aapulu, “Eiko tounno noi muupa eiko-eiko Siooni noiku Papitaiso heetuniguleina puahagele nnagono luma teulo. Iiko tiotoga tee haike taanihoto laakotasi hanhapagagaaku.”
\p
\v 3 Teegele pore noke uliai tokiluunegele, eiko Siooni Herotie tolopotonomu ouniu muuropalo karukarukalo teiakuu hopa kiimatanna sisauna. Iiko iako Herodais, eiko paalomonu Pilipi pana ui legu eiko Siooni tioto tiinopau.
\v 4 Teegele pore noke oruunegele, teie Siooni eiko Heroti hulotumo aapuunega, “Loo tolopotonomu mau tounna tentelu iako ia noi mau roripasi looge nnagono nogipalegele.”
\v 5 Teie Heroti eiko Siooni mau hama taalega hisooou, egu ara teule noiku Siunono nno ouluhoipulu. Iiko apaga, nako eiko Siooni aamana tei eiko noikue mau maige hiitai teinogu mausine monukai uluguleina.
\p
\v 6 Nau egu mau tee tinomu Herotinna muu koleeeuna kooruguina patagoipuunomu, iako Herodais poolo lilomau egu mau pilo tege ropiuraga ululoue litalitapologe. Eiko Heroti iako hukulo mau hama mani tokuu.
\v 7 Iiko aapo tee uiele eikooge Heroti iako maalopoipumo mau aapuu, “Tei haipa apamii loo hisolumana nnege mau toroi olosi.”
\v 8 Nau egu mau tiage poogu Herodais iako poolo tootoumo aapuu pilora aape, nne hisomui ara eetanoraagu, iga toroi tei Siooni noiku papitaiso heetuniguleina pogonna pule teiele tapeera hokopa tee lalasi porukilo toroi omei. \fig John's head on plate|C_070_.tif|col||New Tribes|Nne hisomui tei Siooni bapitaisonna pule |14:8\fig*
\v 9 Eiko Heroti tuutopenna tee hutu tiage lilomau kogoruune nugetuiele hamaraagu mokinahaipuu. Egu ara iiko mau teega noiku ropiura eikooge teugo luipulune ulue maalopoluna legu, egu tei tolopotonomu oulu tei hisou tianna lilomau maigoupupisa.
\v 10 Iiko aapo tee uiele tee pogonke noiku tootouniu upilo eiko Siooni tiga hopa kiimataga hou koorotopoipau.
\v 11 Tei pogonna pule egu teiele tapeera porukalo piotopalo tia lilomau opaisu, muakulo tiano poogu piotooou.
\v 12 Egu tei pogonna koo teulege pogonke poliotonilu upilo nohalo egu lomolomotaloraagu tegerai egu tei Jesu pioipalo miginopau.
\s Jesue Tee Noiku Kukurei Upugami Paukulune
\r (Maaka 6:30-44; Luuke 9:10-17; Siooni 6:1-14)
\p
\v 13 Tinoharo eikooge Jesu egu tei rure tounno tanapa teinna Siooni nugetuiele, eiko teugo haigou petulo ara pogoraisoraagu teie muulo kuetulo teugo haigou noiku tou ulumono oruu. Nau egu mau teege noiku mugunne tei Jesuunna nugonugo nugitaiele, teitei ara mau sakahoilu tee paigonke uni hokogekene pitaakalo ara kagage minsalo upeu.
\p
\v 14 Nau egu ara tee muulogele mui siponiele, tei pogonna mulugei teie heuele kilapo tokale hulo mahukuu, tinoharo tee noiku hama tee mugunne hukuniele egu teego hiiporukene tiga hulagagaakulu.
\p
\v 15 Egu tee muuleumonugotuunotano, teege pogonke poliotonilu mau upulo aapamana, Poliotolui ee, ei egu hamaara mumuturukupisa tinaupi. Eulera noiku kogipagaakenigu upilo teega ee unikene kuanai momugoue tuituinega tee tamu paigoraiso puunipalo tamuga, eugo haigou noiku tou ulumono.
\p
\v 16 Jesue eulikoo egu tutuhoipuniele aapulu, “Eule noiku tounno maku upimoi, eule ara iga laie paukenimoi.”
\p
\v 17 Nau egu teege pogonke poliotonilu tutuhoipaiele aapau, “Nau nenege ee pereeti kuanai taage ara upugaminoko egu teego topi kuanai mau ara tee upisonoko tentemuni.” \fig five loaves, 2 fish|HK00155B.TIF|col|MAT 14|Horace Knowles|Pereeti upugami egu topi ara tinoko upisonoko|14:17\fig*
\p
\v 18 Egu Jesue aapulu, “Nau teera pereeti egu topi nneno huotopeni.”
\v 19 Tegerai teule noiku mugunne egu teie Jesu tei hutu oulu tulupa tee toto karasiaiso koohulupisa. Toto reeruoini koohuluisu Jesue tee pereeti kuanai upugami egu teiso topigo koro nohulo tee koro hoogele tooluloraagu egu Kuhui manitokoipulo, tee tamu egu hisikulo tee poliotonilu ouniu egu teulege teegele noiku nounou potuhau.
\v 20 Tee noiku tulupa mau mani tamugalo hootau. Tegerai teia tamu nomoge teege poliotonilu tee noipui pitaune nounoukalo uhasi noua kerigo luugo mahukau.
\v 21 Noiku nukahi noua kukurei upugami teenko tuutuuna egu tee konihugai noue tamugaune. Egu ara tee konihugai teenko tuutuuna teiakuue ei tore tounno ulu-ulu.
\s Jesu Tuua Lalasie Nugotuune
\r (Maaka 6:45-52; Siooni 6:15-21)
\p
\v 22 Tegerai Jesue teule noiku nounou egu kogiuniu moimoitagu, teule pogonke poliotonilu teie muulo kuinotouniu tei ohonama Kalelii nnougo leileino mau ulai upeu.
\v 23 Tee noikukene mugunne egu sipotouniu moitaisu, teega nomoge eiko Jesu egu pogoraisoraagu teie ipulu nna koro lagutolu tege uuki heetupisa. Eiko Jesu hulo mumuturukuuneego tege tioto pilo tugutugu.
\v 24 Nau egu eiko muulo tee ohonamagele ara tee moruaino pataguunotano, eiko teitei teugoga egu teie oogo hama hokopa masahumo nugonugonotooou, iiko apaga, nako iiko teirai kakahu puupuupuguuno pahege aa-aanuoilune legu.
\p
\v 25 Egu tee togeumo nugotuunotano tee hama toge sinsisi, eiko Jesu egu teeno pogonke poliotonilu hunhuge tuuaisoge nugonugotumo. \fig J walks on water|JON6-16.TIF|col||Global Rec|Jesu tuuaisoge nunnugotumo oruu teeno pogonke poliotonilu |14:25\fig*
\v 26 Nau egu tinoharo eiko Jesu teega pogonke poliotonilu pahege tuuaisoge nugonugotumo hunhugu hukaiele, eulikoo hamaraague ouluhau. Egu mau ioto aapau, “Lai! Eiko taapa mala,” egu ouluhalo tege pukupukuoilu.
\p
\v 27 Egu ara eikooge Jesu hama nomunomue tanehuniele aapulu, “Lai toura ouluheni, eiko taapa nne.”
\p
\v 28 Tegerai egu mau eiko Piita koro hokologuiele ioto aapuu, “Mumioi ee, nau eguogo maige loo limonoge, teera nne lahu soogoimegu tuuaisoge nugotomino loono mummu.”
\p
\v 29 Jesue egu tutuhoipuiele aapuu, “Nau ulera hunhu.” Iiko aapo tiotogele eiko Piita teiele muulo egu mui sipaalo tuuaisoge tei nugo laakuu teino Jesuno orumo.
\v 30 Tinoharo eiko egu tei kakahu hokopa puupuupugumo huguhugu hukuiele, eiko egu ouluhuiele mau tuuakuu toto tukotukolomo sooguiele aguu, “Aga Mumina, taapumio!”
\p
\v 31 Jesu nomunomue tee pogonke aku tootulo eiko muuroupiele aapuu, “Nau loo tei logonnago iito koroogo hama tei kuago tentelu, egu opotoga looge nne mau tounno iitomei tee tuuaisoge nugonotolokuinoga.”
\p
\v 32 Nau egu tee eisokoo Jesue Piitage tulupako tee muulogakuu koro kuiturunotano, teiogo kakahu egu ara toto puuolu.
\v 33 Tegerai eiko Jesu egu teege pogonke poliotonilu teia muulo lalasia koro hiinotopai egu kohepamo kuupagoipai tiga aa-aapau, “Hama maige! Loo tei Kuhui Pooni.”
\s Tiga Kenesaret Jesue Tee Hiiporukene Hulagagaakulu
\r (Maaka 6:53-56)
\p
\v 34 Tinoharo eulikoo egu teie muulo tee ohonama nnougo upilo teiele moo teinna Keneserat patagalo egu teugoi mui sipoilu.
\v 35 Nau egu ara tee tinomu patagaunomu, teege noiku tulupa igako leinilue eiko Jesu mau hukalo saisopau. Iiko aapo teega tei hutu igiko teiele moo eiko mau tulugoue nugonotopau tee noiku minkaipasiku teino Jesu huotopanipisa.
\v 36 Egu tee Jesuno huotopaakanno, teulege noiku tee hiiporukene huotopaluie eiko Jesu egu mau nakaropau tolopologu teege minkaipasiku ara teia pogonna koosara tiga kitaia muuropalo mani heeeunipisa. Egu tee minkaipasikene tulupa tei Jesu pogonna koosara muuropaune tulugilu tei hula laakotasi nohau.
\c 15
\s Kuhuinke Hapee Minsale, Tounno tee Noikunke Maru
\r (Maaka 7:1-13)
\p
\v 1 Tegerai egu mau tee nnoule Paarisii teenko hapeegele poliotoluiku tegerai Serusalema teino Jesu upuunege egu nakaropamo mau ioto aapau,
\v 2 “Loo! Iiko eule logonke poliotonilu opotoga tee hapee egu tee maru teege niigonke puleligai toto omalune tounno minminsa? Anau tamugapisaago tee maru niigonkegele puleligai huasi tounno minsai tee paigonke aku uliai uupagui?”
\p
\v 3 Nau egu eikooge Jesu tutuhoipuniele aapulu, “Nau egu tee hapee miige Kuhui pogonke laie apa uiele tou minseni egu ara teenirai laigonke puleligai paigonke hapee egu tee maru minminseni?
\v 4 Iiko aapo tiotogele teie Kuhui aguu, ‘Teera laumagali egu laigukina mau koro hiinotopeni tuntuni. Egu tei noi paamii teiso puumoge poogue tukelunogu monukusi tokulourimana mau tei luma kugutoipalenna.’
\v 5 Egu ara laie tee noiku ioto aa-aapeni, ‘Teiera noi teiso puumoge poogue mau aapure, Teetee hama kilapo, nnege lai toroi tounno taapulohesi, nne tee haike lai taapulohemo oloheguine iiko mau Kuhui opopisa malumaaloi.’
\v 6 Eikooge tei puumo mau tounno koro hiihiinotou. Iiko aapo tiotogele tee laigonke hapee egu tee maru minseni tuntunipisa egu anaugui tee hapee miige Kuhui pogonke laie loluhenimo mau tou minseni.
\v 7 Nau lai taage iiko aaparakene! Eiko mai mausine Aisaia pusopolu tee iiko lai onohoilunimo aguune,
\q1
\v 8 ‘Eule noiku taage nne ara teege muni loluge koro hiihiinotoma,
\q2 egu ara tee paigonke mulugei nnegeleego hama tege isigoue tugutugu.
\q1
\v 9 Teego paigonke kohe nnegele hama tee ouougana,
\q2 iiko apaga, nako iiko anaugu teego noiku ara
\q2 tee paigonke maru teegele paigonke
\q2 puleligai totonopo huasi polipoliotopani,
\q1 egu tee Kuhui pogonke hapee miige mau
\q2 ara tounno poliotopanigui.’” \rq Aisaia 29:13\rq*
\s Tee Ono-ono Noinna Tuale Kirohui Tumotumoi
\r (Maaka 7:14-23)
\p
\v 10 Tegerai egu Jesue tee noiku nounou soogoipuniu teino upeisu egu mau aapulu, “Lai mau toroi mani polulugoimenno kaulatomeni!
\v 11 Eiko noi tounno teege haike eikooge teirai pogonna kolo nohumoie toroi kirohui tuitui. Nako tee haike eiko noi kirohui tumotumoi taage iiko hutu tounno melahu noie konkogorumoi.”
\p
\v 12 Tegerai egu teege poliotonilu eiko Jesu upilo mau ioto aapau, “Poliotolui ee, Loo mai tounno ono-onohei eule Paarisii tounno manitokalo siimutuni iikooga hutu looge kogoreine nugitalo.”
\p
\v 13 Nau egu Jesue tutuhoipunimo aapulu, “Tee haapone teie moka hooga leinage tounno haapotuune mau ara tuluge toroi laalagaipulo omisoni.
\v 14 Laira eulikooga tou amarageni, noke iikooge muronaikene noiku taataaguotopanimoia. Lai mai nnomu muronaie eiko muronai taaguotooou, mai iiko tulupako teie hiiai tukoirepisa.”
\p
\v 15 Nau egu mau eiko Piita koro hokologumo eiko Jesu aapuu, “Poliotolui ee, nenera ei maakuhu tee paapootuno egu mau kaulatomenno.”
\p
\v 16 Jesue tee pogonke poliotonilu egu aapulu, “Lai mai tee haike kaulatopalenoge koroogo mau tounno kaukaulahailuni.”
\v 17 Mai mau tounno ono-onoheni? Tee haike teirai noi pogonna kolo tukaalo teiele pogonna kou toroi patagui, egu tegerai teiele kou nnagono toroi sipaalo orui.
\v 18 Egu ara haike iiko tegerai mulugeiakuuele koro humoi egu teirai noi pogonna kolo mui sipolomoie tei noi toroi kirohui tuitui.
\v 19 Iiko aapo tiotogele tee haike tounno melahu tege mulugei kokue tumotumoie teiele noi toroi huotoupi tuitui tee monumonu tounno tanage, tee iiko tuketukeluine teiele ailoipaisuu, egu noi tuu, egu peugale, egu poguraipale, egu pusogele noinna hutu hiitoipale, egu noinna tokulopale.
\v 20 Iiko haike eenie legu tei noi kirohui tuntuntu, egu ara iiko akukene tou uupeni tantamugenimoie noi mau tounno kirohugui. \fig washing hands|LB00280B.TIF|col|MAT 15|Louise Bass|Tamugapisaagora mau akukene uupagaakaloraagu|15:20\fig*
\s Tia Konihugo Iitopasi
\r (Maaka 7:24-30)
\p
\v 21 Eiko Jesu teugo haigou egu petulo teiele moo teisogele unigo hokopako Taia egu Saidon momugou leileino oruu.
\v 22 Teugoga eiko Jesu tiage noi konihugo ara igako leinu tee noiku muugilu Keenaninogirainilue\f + \fr 15:22 \ft Keenaninogirainilu eule noiku teinko Soosua riiriirikanimo pitalune, egu ei mii haigou tounno nnomaku tee tioto tokasino ara tee noiku teinko paigonna hutu tioto tokanigule, Jesuunnagele pore Ponisiano tokanigule. \f* huoipulo soogotoumo ioto aapuu, “Aga Mumina, Loo Reipiti Pooni, nnera heuoime. Nne tia nulo ula kilahie kauruupisu egu hamaara tounno mani tuntuntu.”
\p
\v 23 Egu ara eikooge Jesu iako mau tounno tanehuu. Egu teulege pogonke poliotonilu upilo hokologotopamo neelugopai aa-aapau, “Poliotolui ee, iara noi kogipegu tege maku oru, luanna minloimunimo iipuli haihairu.”
\p
\v 24 Tegerai egu Jesue tutuhoipuiele mau aapumonu, “Nne mau ara teuleno noiku Isireelino teenogu sipisipi huuoiluneno tootomuuna.”
\p
\v 25 Iako konihugo egu hulo teia Jesu ulue toto miiele kuupaguiele aguu, “Mumina, nnera taapume.”
\p
\v 26 Jesue egu tutuhoipuiele aapuu, Iiko mau tounno maigou tee tuutuunanke tamu makiroukenegaiso riupale.
\p
\v 27 Iakooge konihugo egu nnagono aapuu, “Mumina, iiko hama maige tegei, egu ara tee kumesi teulege noiku potonogaisogele tantamugamo nukotopaguine makiroukenegeego noipagui.”
\p
\v 28 Iiko aapo teega Jesue tutuhoipuiele aapuu, “Konihugo, loo hama tia iito hokopa telumonu! Tei haipa loo hisoluina toroi ara tioto hisoluinogu hapagoni. Egu ara eikoogele pore nori tia poolo mau mani heeeu.”
\s Jesue Noiku Mugunne Hulakulune
\p
\v 29 Nau eiko Jesu teugo haigou egu petulo orulo tege ohonama Kalelii isage tokiluu. Pilo egu tei ipulu nna koro lagutaalo tee laahono koohuu.
\v 30 Egu tee noiku hama tee mugunne eikoono Jesu upuu, tee eikoono Jesu huotopalune noiku anau noke tee pogilukene egu noke tee muronaiku egu nnoule tee kokopulakene egu tee tou kaikene teenko noke hiipogele minkaipasiku. Eule noiku egu tee Jesue kagaga kaaku sisaakaniu teugoga mau hulagagaakulu.
\v 31 Teule noiku teugoi hamaara onikohaipulu tinoharo tee tou kaikene honhokologagu, egu anau teego kokopulakene koro hama mani heeulu egu teego pogilukekene nugotau, egu teule muronaiku toolaune hugaakaniele egu teulege ara tei Kuhui teenna noiku Isreelino koro lasihau.
\s Jesue Tee Noiku Nukahi Noua Kukurei Koligami Paukulu
\r (Maaka 8:1-10)
\p
\v 32 Tegerai eikooge Jesu tee pogonke poliotonilu egu soogoipuniu eikoono upeisu mau ioto aapulu, “Nnege eule noiku hamaraagu kilapo tokoipolosi, iiko apaga, nako iikooga teegele muu pailehi nnenko ege nunne egu tee tamu mau tounno noke lei tee emu noipaguine. Nne tounno hisohisomui eule noiku kuopasiku tee paigono uni unogalega, tegura moimoitamo salage nnoge herupaukunno egu hukahukahaipunno tungaiele kuhenuka.”
\p
\v 33 Nau egu teege pogonke poliotonilu nakaropomo ioto aapau, “Loo, poliotolui, ura nenege iga lakapianoga noiku tou ulumonoga tee pereeti eulegele noiku nounou maigoupuguine oua nohohinno paukolohi?”
\p
\v 34 Egu Jesue eulikoo aapulu, “Nau laie tee pereeti oligami tenteluni?” Nau egu tutuhoipaiele ioto aapau, “Nene taage pereeti ara mau pailehituoraagu tentemuni egu nnoko tinoko topi poorikenoko.”
\p
\v 35 Iiko aapo teega Jesue teule noiku teegaiso kihokiho toto koohulupisa tokoipulu.
\v 36 Tegerai eikooge Jesu egu tee pereeti pailehituo teenko topi kuanai koro muuroulo, Kuhui manitokoipulo egu hisikumo tee pogonke poliotonilu ououlu. Egu teege poliotonilu teegele noiku mau hoihoitau.
\v 37 Eulikoo noiku tamugaloogo mau mani hootau. Tegerai egu teulege poliotonilu tee hisikasikene pitaune teenko kogiso noukalo tee uhasi noua pailehituo mahugagaakau.
\v 38 Teule nukahi tulupa noua kukurei koligami tee tege tamugaune, egu teego konihugai teenko tuutuuna mugunne tee teugoi nougai tamugaune egu ara teiakuue tore teule tounno kuue ulu-ulu.
\v 39 Tegerai egu teule noiku nounou tulupa sipotouniu moitaisu eiko Jesu egu teenko pogonke poliotonilu teiele muulo kuitalo teie moo Magadan-nnage upeu.
\c 16
\s Teege Ulasiku Eiko Jesu Teia Tai Laakotasi Hoonna Nakaropau
\r (Maaka 8:11-13; Luuke 12:54-56)
\p
\v 1 Nau egu teega pore noke nomoge, tee Paarisii egu tee Sadusii eiko Jesu tee haigou nnomaku ui hiitoipalo muuropapisa nno mauguamo teia tai hoonna nna hapakugu hukalo aapapisa, “Oo ei maige teinko Kuhui pogonna iri haluhalugolomana.” Nakaropapisa upuu.
\p
\v 2 Eikooge Jesu egu tutuhoipuniele aapulu, “Lai anaumoi tinoharo muleumono tei komui tege lua tukolomono hiipisukugu hukeniele mau agenigui, ‘Aia togenko hilaupu.’
\v 3 Egu anau tee togetogeno tiga lua louhumonoga tei komui hiipisumana muutukugu hukeniele mau agenigui, ‘Oge aga! Emu tou tohokui muru paigu toroi oluupi.’ Lai hama tee kakopasikene tei hoo hukenimo egu mau aapasi muu tiotonna ulu hiihiitohini, egu iiko opoto legu tee tai einke muu emunna mau tounno saisopenigui?
\v 4 Teulege noiku emuronilu kilopisue huumotuniu Kuhui nomo hiitai ulu-ulumoie tei tai laakotasi sansalaga, egu ara mau toroi tounna hukai, tei tai norimoi ara teinna Sioona legu.” Jesu egu tegerai teule petunno nnoge oruu.
\s Jesue Pogonke Poliotonilu Teega Iisi Teenke Paarisii Egu Sadusii Uosiotoulu
\r (Maaka 8:14-21)
\p
\v 5 Tinoharo egu teugo ohonama nnougo tokilaiele, tee poliotonilu hama loleuhaipunno anaaau teego pereeti mau tounno noke muakau.
\v 6 Nau egu teie Jesu eulikoo mau aapunimoi, “Lai teega iisi tee Paarisii egu Saadusii paigonkega ugue lipa mau toroi mani kapuloini hotugeni tuni.”
\p
\v 7 Eulikoo poliotonilu egu tege paigoraiso onohoipamo kakarekepamo aa-aapage, lai nnoga maku tee pereeti tounno noke muakohinne legue tioto teemuni.
\v 8 Eikooge Jesu mau onohulo aguu eule haike tee konkogora, egu nakarounimo aapulu, “Lai apaga laigoraiso iiko pereeti tounno noke muakenne ono-onohoipeni? Nau lai tee teego laigonke iito tokasi hama tee kuakuanai telunimoi!
\v 9 Laie mai koroogo tounno kankakopeni. Mai mau hamaara tounno unogotopeni tee laigonke monumonu teegele pereeti upugami teege noiku kukurei upugami noipaune? Nau egu teege tamu pitolui noukeniu uhasi oligami mahugakuu?
\v 10 Nau egu tee pereeti pailehituo teege noiku kukurei koligami noipaune. Teege tamu pitolui noukeniu uhasi oligami mahugakuu?
\v 11 Nne tounno pereeti ono-onohoipo, egu opotoga laie nne mau tounno kakomeni? Nnege aa-aalohi lai teega iisi teenke Paarisii egu tee Saadusii mau toroi mani hotugeni kapuloini tuntuni.”
\p
\v 12 Nau tegerai eulikooge egu kakopalo aapau, iiko nene tee tounno teega iisi pereetinko noua pilipilikamoia hotugalega teeteemuni, taage iikooga Paarisii egu Saadusii paigonke polioto puso ara kologe kopulu.
\s Piitage Eiko Jesu Meesaia Tokuiele Sihikuune
\r (Maaka 8:27-30; Luuke 9:18-21)
\p
\v 13 Tinoharo eiko Jesu egu teugo teiele moo teia uni hokopa Sisaria Pilipainna momugou patagulo, egu tee pogonke poliotonilu nakarounimo aapulu, “Lai, teulege noiku eiko Noi Pooni paamii tokagu nugenugeteni?”
\p
\v 14 Nau egu mau tutuhoipaiele aapau, “Nako taage nnoulege aa-aapa, eiko taapa eiko Siooni noiku bapitaiso heetuniguleina, egu nnoulege aa-aapa, nako tei Elaisa, egu nnoulege aa-aapa, nako tei Seremaia egu anau ara teulegele mausineki tei nna.”
\p
\v 15 Nau egu Jesue eulikoo nakarounimo aapulu, “Nau egu lai opoto, laie nne noi paa tontokoimeni?”
\p
\v 16 Teie Saimoni Piita tutuhoipuiele aapuu, “Nau loo taapa eiko Meesaia, eiko Kuhui lumatu Pooni.”
\p
\v 17 Jesue egu tutuhoipuiele aapuu, “Loo! Saimoni Sioona pooni, loo hama tei hosikeipasi. Ee haike looge kogoreine tounno noie loogele aulolukotoupine, taage mau ara kohogasi eikoogele Moka hooga leina.
\v 18 Saimoni ee, Nnege mau aalosi loo egu Piita\f + \fr 16:18 \ft Ei mii Piita ioto aapasi, eiko makasiru.\f*, eiko haru, egu nnege tei nkonna sios\f + \fr 16:18 \ft Tei siosi tounno eiko hopa lootuu, tou, nako taapa eiko nounou teenna noiku Kuhuiele iitopasiku.\f* haru eiele toroi koniposi, anauomaina teieego iri teinna puaha toto hiitalegele mau hama tounno maigou.
\v 19 Nnege tee kii teinna tuhia hoonna loo toroi olosi. Tee haike apamii iga mooga looge hikotimoi tegeego hooge ara tiotoraagu toroi hikotoni tuitui. Egu tee haike apamii iga mooga looge perukimoi tegeego hooge ara tiotoraagu toroi perugoni tuitui.”
\v 20 Tegerai eikooge Jesu tee pogonke poliotonilu egu mau uosiotounimo hikolotoulu tee noiku tounno miginopanno aapanipisa eiko tei Meesaia.
\s Jesue Tee Ini-ini Egu Tei Pogonna Puaha Onohoipuu
\r (Maaka 8:31–9:1; Luuke 8:22-27)
\p
\v 21 Eikoogele pore inokooharonna laakasi egu koronoro, Jesue tee pogonke poliotonilu egu mauro miginounimo kaulatounigule, tee eiko teugo Serusalem orulo teegele Siunonke ulasiku egu teenko osisikunke mumia egu noke teule hapeegele poliotoluiku paigonkegele aku tee moki peesa toroi muakuine. Egu mau toroi taalo puahotopai ura egu teiele muu pailehinna nnagono puahagele luma teu.
\p
\v 22 Nau tegerai eie Piita akua muuroulo loto mui putagotoulo hulotumo mau aapumana, “Mumina ee! Ee haike ee loogele hapagalegele mau tounno maigou.”
\p
\v 23 Jesu egu eikoono muluguiele aapuu, “Loo Seetani! Tegera maku tulolo, loo mai nne sala huripoimepisa tintinalu? Eiko logonna monumonukale taapa Kuhuinke ono-ono melahu tou teumana, ara teege noinke ono-ono mahukasi.”
\p
\v 24 Tegerai Jesue tee pogonke poliotonilu egu aapulu, “Eguogo noinna poliotolui lilo egu nne minsale hisoulo, eikora uliai pogoraiso tei pogonna tuale loleuoipuloraagu egu tei pogonna hiisuure toroi koro lahugulo nne minloimui.
\v 25 Iiko aapo tiotogele tei noi paamii pogonna tuale mounue amaragoipulo haliotoupisa tinaumanage tei luma tuasi toroi loluhui. Egu ara tei noi paamii tei pogonna tuale tounno haipa tokulo nnega tei pogonna tuale loleuhoipumana eikooge toroi hairulo hikotui.
\v 26 Haipa mai tanapa nna nohugui eikooge noi tei moo toto heetulo egu tee haike uukuha iga mooga pogonke heetulo muurouguinna egu ara tei pogonna pinuusi lolugou legu? Mai haipa nna tuntuntu tei noie teinogu puun puulukulo tei pogonna pinuusi nnagono teiakuu luma tuale unogotouguinna?
\v 27 Iiko aapo teega eiko Noi Pooni teiakuue Puumonna ruuto teenko pogonke umiaikene toroi nnagono hui. Egu tegerai teule noiku norinonorino toroi puunie hukotouni teega haike tuluge anau mala egu anau tanage teulege hapakaune.
\v 28 Nnege lai mau hama maige miginolohini, laiele ege in-italoinnegele nnoule toroi tounno puapuaheniu tei Noi Pooni teinko pogonna tuhia hugu hukai.”
\c 17
\s Tei Jesuunna Hugahuale Unigaalo Ruutohuune
\r (Maaka 9:2-13; Luuke 9:22-27)
\p
\v 1 Nau egu teega muu tuhigami nomoge Jesue teule Piita egu Seemisie paalomonue Siooninko, paigoraisoraagu taaguotounno teie iu nna hama tei isi-isipage lagutoilu.
\v 2 Teugo patagalo eiko Jesu egu teulega ruronoge tei pogonna hugahugale unigolipoipulo ruutohuu. Anau teiogo pogonna kunohi hama tei ohonaiotopasi leu ara teinogu lua tokotumo teie pogonna alalo tee haigou auaulolukotoumonogu aulolukuu. Egu teiogo pogonna koosara hamaraague kannilakuu teinoguraagu aulolu hama tei kannila.
\v 3 Tegerai egu teiso Moosesie Elaisage hama nomunomue teulege rurogele teinko Jesu hokohokologagu aulolukuru.
\p
\v 4 Nau egu mau eie Piita eiko Jesu aapuu, “Mumina ee, hama mani iiko nene ege nunnuni. Arara agegu tioto tee pale pailehi konipo, anau nna tei loo paapenna egu nnara teinna Mooses egu nnara teinna Elaisa.”
\p
\v 5 Tinotano eiko Piita hokohokologugu, eulikoo egu teie komui hama teie kannila hulo suupulu. Nau egu teiakuuele komui tei au nna hokologumo aguu, “Ei tei nkonna nuni, nnege hama tei mulugeinna, hama tei mani tontokoiposina. Maura polulukeni tuntuni!”
\v 6 Tee tinoharo teege poliotoluikene tei ei au nugitaiele, hama ouluhalo toto moogele tungau.
\p
\v 7 Egu ara teie Jesu hulo muurounno aapulu, “Toura ouluheni, Korora laluloini.”
\v 8 Tinoharo teule koro toolaiele noi muupa tounoi hukau ara eiko Jesu.
\p
\v 9 Nau egu teiele iu toto sunsurugoinimo, teie Jesu eulikoo egu mau hikolotounimo aapulu, “Teera haike hukenne noi noriaago mau tounna miginopeni, piloogo tei Noi Pooni puahagele luma teuomaino patagasi.”
\p
\v 10 Egu teege poliotonilu nakaropamo aapau, “Iiko mai teega hapeegele poliotoluikenege aa-aapa eiko Elaisa mau tei uliai hualenna?”
\p
\v 11 Teie Jesu egu tutuhoipuniele aapulu, “Nako tei Elaisa aamana mau tei uliai hulo tee haike tuluge mau tee pogonogu kohogagaakuguina.
\v 12 Egu ara nnege lai mau toroi miginolohini, nako eiko Elaisa aamana mau uliai huisu, anau noikueegoro tounno saisopai ara tee hisoniguleinogu tiinopaguleina. Teiogo Noi Pooni sala ara eiko nori minsoni tugu eikoogo toroi eulikoonkegele aku tee moki muagagaakui.”
\v 13 Tegerai teege poliotonilu egu mau kakopalo aapau nau eie tei huta eiko Siooni Bapitaiso ono-onohoipu.
\s Jesue Tei Tuutuuka Nugani Mala Kogipoipuune
\r (Maaka 9:14-28; Luuke 9:37-42)
\p
\v 14 Nau eiko Jesu teenko pogonke poliotonilu egu upulo tee haigou noiku nounouoiluno patagaunotano, teie noi nna huoipulo Eikooga ululou toto miikuiele maanenilo egu aapuu,
\v 15 “Aga, Mumina, lipara ei nuni lahu heuoipe, iiko apaga, nako eiko tei hamaara tounno mani tumatumana. Teie ula kilapa kuilouguinomu huumo limo hukahukahaipumo luanna anaugui tunguiele teiogo runrunnau pilo ara aalougui egu nokega tuuogo pilo tukoipugui.
\v 16 Nnege euleno logonke poliotonilu huotoposiu anau teiogo ula kilapa mau tounno kogipoipai.”
\p
\v 17 Jesu egu koro hokologuiele aguu, “Noikuogo eule emuronilu hama tee iitoge pitasiku egu haike sihualenogeego koroogo mau tounno kaukaulahaipuni. Nnera olemuugaie lainko noue nunnuni? Eikora tuutuuka nugani nneno huotopeni.”
\v 18 Jesue tei mala kilahi eikooga tuutuuka egu pururuoipuisu, tegerai lalaupaalo orugu eiko tuutuuka egu ara eikoogele pore nori hulo melahuolu.
\p
\v 19 Nau tegerai teule poliotonilu egu mau kugulage upilo eiko Jesu nakaropamo aapau, “Poliotolui ee, iiko opotoga tei mala kilahi nenege mau tounno kogipohini?”
\p
\v 20 Jesue egu tutuhoipuniele aapulu, “Nako iiko laigonke iito tounno maigoupasi legu hama tee kuakuanai. Nnege mau hama tee maigerai toroi tiilohini, eguogo laie tee laigonke iito kuanai ara teinoguraagu kui masitati pogonkenoguraagu siana pata tentenlunigu, egu laie ei iu aapeniguogo, egeraira riirilaalo muugou ore, eiko mau tei riirigalenna. Haipa mau tounna tei laie hapakalenoge taanopeniguina.”
\v 21 Ei ula iotonna ara teie uukiele tamua nuuni tualeie legu toroi riirigaakulo piotoupi, haipa muupa mau tounna tuntuntu.
\s Jesue Tei Pogonna Puaha Nnagono Onohoipuu
\p
\v 22 Tinoharo eulikoo egu nomoraro teugo Kalelii patagalo, eikooge Jesu egu aapulu, “Tei Noi Pooni egu toroi kotu muuropoipalo teegele noiku kilogilu paigonke aku porukai.
\v 23 Teulege toroi taalo puahotopai, egu teiele muu pailehinna liomainagele eiko toroi nnagono luma teulo koro lalugoni.” Tee pogonke poliotonilu tee ee hutu iotonke nugitaiele hamaraague kilapo tokau.
\s Tei Hopa Miipa Kuhuinna Pahege pouru hoitale
\p
\v 24 Jesu teenko pogonke poliotonilu tee Kapaniam mau patagalo un-ulugu, egu teega nomoge teule noiku pouru teinke hopa miipa Kuhuinna nohaguleinege tiga eiko Piita nakaropamo aapau, “Loo! Ei mai laigonna poliotolui pouru teinke hopa miipa Kuhuinna nno sinsisumana?”
\p
\v 25 Piitage egu tutuhoipuniele aapulu, “Nau aapo, nno sinsisu.” Nau eiko Piita egu pilo tee hopagakuu kuetuunotano, Jesu mau uliai hokologuiele aguu, “Aga Saimoni, looge nno opoto ono-onohei? Teege mooge mumia tuutopenke leileinege tee pouru noiku paaroga nonnoha—mai teulega unino mau igako leinilu oi teulega noiku ropiura muugoua leinilu?”
\p
\v 26 Piitage egu tutuhoipuiele aapuu, “Teulega noiku ropiura tounno tiga leinilu.”
\p Nau egu Jesue aapuu, “Neee! Nau arara age teule unino igako leinilu huta tounno pouru mokopalenke.
\v 27 Egu ara nenegera eule noiku tou kiroholohe. Pilora teiele ohonama huuku haupe, ura egu tei topi uliai karagolomana muropilo tei pogonna kolo kisihoipilo tiga kuua mooni norimoi toroi nohoipei. Tee mooni iiko nenegele loonko maigou egu toroi muakilo pilo openi.”
\c 18
\s Tei Noi Teiele Tuhia Hoonna Hokopa Leileina Paa?
\r (Maaka 9:33-37; Luuke 9:46-48)
\p
\v 1 Eikoogele pore inokooharonna tee poliotonilu egu upulo eiko Jesu nakaropamo aapau, “Noi paamii teiele tuhia hoonna hokopa leilei?”
\p
\v 2 Jesue tei tuutuuka nna soogoipulo egu mau teulega moru italotooou.
\v 3 Italotoulo, tegerai egu eulikoo ioto aapulu, “Nnege lai mau toroi maigerai tiilohini, laiogo teegele laigonke tuale kiloge tounno uniloinno egu teenogu tuutuuna kuanaikene tounno liaisunno, laiogo teie tuhia hoonna tounno pinimoi.
\v 4 Iiko aapo tiotogele tei noi pogoraiso teinogu tuutuuka totolei tumana eiko-eiko noi teiele tuhia hoonna hokopa liomaina.
\p
\v 5 “Tei noi paamii tei tuutuuka einogu tinapasi luipumana teiele nkonna mii, eikooge nne toroi luimui.
\p
\v 6 “Eguogo laiele nnage tee eule tuutuuna nnegele iitopasiku kukisoipunigu teegele kiloge tungugu, nako taage hama mani leileine iiko eiko loo noi tioto tinaluguina tei makasiru tuatualenna houele karukoilalo atiha koku ruuriloilaguinne.
\p
\v 7 “Oge aga, aga nau hama kilapo, Loo moo! Teenko logonke noiku, nako iikooga noiku Kuhuinke kukisoipenigu kilopisuele iito tungotopai un-ulumoia. Iiko haike tiotonke taage mau tee hualenke, oge aga! Aga nau hama kilapo, teiele noi iikooge haike mala sala heetumana.
\v 8 Eguogo teie logonna aku egu anau teie logonna kaga kilopisuakuu piotolugu, arara mau tokisilo haupe. Iiko hama mani iiko loo aku norinko muluailui egu nnagonoogo kaga norie potopotolimo luma tuasi aiteguine. Egu hama tounno mani iiko aku egu tee kaga tuluge tentelugu tei agamu tou sirinauomaina aalopeguine.
\v 9 Eguogo teie logonna ruro kukisoilugu kilogisilo, lalaupilora haupe. Iiko ruro nori tentelugu teiakuu luma tuasi tulolomoi taage tukelu, hama tounno mani limoi iiko ruro tuluge tentelugu heilinnage agamu tukoipeguine.
\p
\v 10 “Lai mau toroi mani hotugeni teulera tuutuuna kuanaikene tou ara tee ououganankenogu monukeni toto hukeni tuntuni. Iiko aapo teega mau toroi aalohini, eulikoo aamoi teege paigonke umiai tei Mokanna kunohi tiga hooga luanna hukai ulu-ulumoi.
\v 11 Iiko aapo tee uiele eiko Noi Pooni teule noiku lakihotounipisa huu.
\s Maakuhu Teinna Sipisipi Huuolunna
\r (Luuke 15:4-7)
\p
\v 12 “Laie nno opoto ono-onoheni? Eguogo noinna pogonke sipisipi nougai pore teuteugu, egu teegele nna huuologu. Eikooge mai tee pore lepisa norimoi tou teumoi tounno tiga ipulunoga petunno tei nna huuologuina salagupisa orugui? \fig sheep rescue|MAT18-10.TIF|span|MAT 18|Global Recordings|Sipisipi huuoluna mounue hairulo koro nonnohu|18:12\fig*
\v 13 Eguogo tei hairuiele, tee mau toroi maigerai tiilohini, eiko manitokale hama tei hokopa toroi teupi teia eiko sipisipi huuologuinaga. Teegaago toto tounno huuoilui pore lepisa nori tou teumoi tei manitokale hokopa teuteugui egu ara tounno teia huuologuina manitokuguinogu.
\v 14 Iiko ara iotokooraagu, teiogo Laumo hooga leina mau tounno hisohisoupi teegele toto kuanaikene nna huualega.
\s Noi Loonko Iitopasie Kirolugu
\p
\v 15 “Eguogo teie noi loonko teiele Kuhui ula norigo leileinage kilogopoto kirolugu, pilora laigoraiso lasilasie kakarekeloinnro tei haipa tounno tanapa loogele hapakuina miginope. Eguogo miginopegu pogoraiso saisopaalo kilapotokugu, looge eiko hama tei logonna mulugeinna toroi mau heetei.
\v 16 Nau egu anau eiko hikotaalo tounno tanelugu, nna poregelera noinnanko egu anau keuraginonko nnagono toroi pinno hukenno kakarekeloini, ura egu tee haike looge eikoogele kogorimoi teisoge egu anau paileiage nugitalo maige tokalora koro loota.
\v 17 Egu anau teule tounno nugetunigu, teira logonna amaragu egu teiele siosi poruke. Egu anau teie siosi tee hutu porukumonogu tounno nugetugu, eiko egu ara toroi teule mumuturunilu egu teule pouru nohailukeki tiitiinopenimonogu tiinopilo petei.
\s Jesue Tei Iri Teinna Hikotale Egu Perukale Onohoipuu
\p
\v 18 “Nnege lai mau toroi maigerai miginolohini, tee haike iga mooga laie hikotenimoi tegeego koro hooge ara tiotoraagu toroi hikotoni tuitui. Egu tee haike iga mooga laie perukenimoi, tegeego koro hooge ara tiotoraagu toroi perugoni tuitui.
\p
\v 19 “Nnagonoogo nnege lai mau toroi maigerai tiilohini, eguogo teiso noigo keuragino anau paileia ege mooge tei haipa nori tama hikaroipalo nkonnagele mii nouoinno haipa nna nakaragu, teie moka hooga leina tounno nnogue toroi hapakui.
\v 20 Iiko aapo tiotogele tege haigou oue teiso noigo keuragino egu anau paileia teiele nkonna mii nou nouoinimonotano, Nne tege morue teulenko.”
\s Jesue Tee Nnoule Kiinihaipalenoge Poliotounimo Kaulatoulu
\p
\v 21 Nau egu tegerai mau ei Piita koro lalugaalo eikoono Jesu pilo tiga nakaroumo aapuu, “Mumina ee, eguogo tei noi nnenko nounnage kilahi nenegele hapakugu, eiko olemuugaie kiinihaipokui? Mai tee peesage kiinihaiposiele mau ara tee paimuutuogaie?”
\p
\v 22 Jesue egu tutuhoipuiele aapuu, “Nnege tounno aaposi peesage kiinihaipeilera ara paimuutuogaie hapakilo pete, tioto tou, iiko aa-aapo paimuutuoge kiinihaipeielera paimakotuoogora ntuntukotopei kiinihaipe.
\p
\v 23 “Nako nnege iotoga tioto tiiposi tei hapee teinna kiinihai teiele tuhia hoonna taapa ara eikoonoguraagu mumioi tuutopennage tee pogonke haluhalunilu hisounoului tee paigonke talapa eikoogele hapakaune kohogagaakapisa.
\v 24 Nau egu tee konkohogai laakuunotano, tei noi nna eikoogele mumioi tuutopenna pogonke talapa mooniogo hama tei hokohokopa, pore puupuu kerigo (2 milion kina) teumana teulege pogonke hanhalunilu huotopau.
\v 25 Eiko mau tounno maigoupuu tee mooni iiko tapino unikalegele. Teie pogonna mumioi egu aapulu, ei noi tianko pana egu poolumi egu tee haike ei teuteumoi toroi tuluge tarapilaakenigu nne tee nkonke mooni tiga unikosi.
\p
\v 26 “Eiko haluhalunna egu eikooga ulu toto miikuele maanenulo heuruolomo aapuu, ‘Aga lipara heuoimilo puulaalo tugutugu tee haike tuluge uniko.’
\p
\v 27 “Eikooge pogonna mumioi egu hamaraague heuoipulo, teego pogonke talapa eikoogele teuteuguline tounno hiitoipulo ara lugisuisu oruu.
\p
\v 28 “Egu ara eiko noi tinoharo tee mumioi tuutopenna pogono uni petulo orulo, tei noi nna haluhalunna eikoonko noue halugoireguleina eikoogele talapa ara uhapore (10 Kina) teumana, houa muuroulo hou kenkehisoipumo aa-aapuu, ‘Teera nkonke mooni talapa tentelumoi ara mau emu unikoime.
\p
\v 29 “Nau eiko pogonna haluhalu nori egu toto miikuiele maanenulo aapuu, ‘Aga heuoimilora puupuuloni pore nno kuago omegu egu toroi unikoilosi.’
\v 30 Nau tei mai nno lumu kaganoipuuna, mai tei anau nno kuuruuna. Eiko pogonnu noue halugoireguleina teitei ara mau kohogasi teiele hopa kiimatanna pilo rurutuu, ara tee talapa unikuguino pata.
\p
\v 31 “Egu teulege haluhalunilu nnoule tee eeni kankaga iotonke hapakuisu hukalo mau tounno mani tokoipau. Teitei egu ara mau upilo eiko paigonna mumioi tuutopenna tee haike tuluge eikooge hapakuisu hukaune miginopau.
\v 32 Tegerai egu eikooge mumioi tuutopenna eiko haluhalunna mau uliai kiinihaipuuna egu sogoipuisi peisu aapuu, ‘Nau loo tei haluhalunna hama tei mala kilahi! Nako loo anau nnege teia talapa hokopa hamaara heuruloniu kiinihailomino.
\v 33 Iiko mai loogeego eiko logonnu haluhalu nori tounno iotokoo nnege loo heuoilomino lugiloilominonogu heuoipilo lugiseguina?’
\v 34 Eiko mumioi tuutopenna egu hamaara siimutulo tee pogonke haluhalunilu tiipuniu nohalo teiakuu hopa kiimatanna piotopalo rurutau. Rurutaisu tiga eguro teulege noiku maumaugu hukohukotopagule, piloogo ara tee talapa uukuha unikuuno patagasi.
\p
\v 35 “Teieego Moka hooga leinage laiele norinorino tei noi pomoni tounno teiele mulugei koro kiinihaipumana, ara toroi iotokoo nonuonogu tiinoupi.”
\c 19
\s Jesue Tei Rore Egu Tee Roripasiku Pilaisuuno Polioto Hapakoipuu
\r (Maaka 10:1-12)
\p
\v 1 Tinoharo eiko Jesu egu tei polioto teegele haike eeni hapakale kogotalaalo, eiko tegerai Kalelii sakahaalo teiele tuhia Siurianna tee haigou teiele tuu kulonu Soorani lua louhumono pahege tuntumono oruu.
\v 2 Teugogaago teege noiku mugunne minsalo upeisu teega paigonke hiipokene hulagagaakulu.
\p
\v 3 Nau egu mau tee Paarisii nnoule eikoono Jesu upulo tiga ugue nakaropamo aa-aapau, “Eikooge mai niigonna hapee rorenna tei noi tontoloupi tia pana teia tatalu ara eikooge pogo monugulo tounno mani tokoipuomainaga kogipalega?”
\p
\v 4 Jesue egu ioto tutuhoipulu, “Lai huta tei hutu miipa Kuhui pogonna mau tounno tontorekenimoi? Eiko an-aguina, ‘Ara tegerai laagoisuno Kuhuie tee haike uusipasi koniupiele teisoogo noigo mau ara roriaisuugo koniuru.’
\v 5 Kuhuie egu aguu, ‘Iiko teega teie nugani teiso puumoge poogue toroi peturimo tia pogosai nogeumo eisokoo kooge teisonogu noigo norigo toroi tuntusi.’\f + \fr 19:5 \ft Ei hutu teia Senesis 2:23-24 hukeguina. \f*
\v 6 Iiko tiotogele eisokoo taapako mau tounno keuragino tinaugu mau ara norigo. Iiko aapo teega, noira mau tounnage eisokoo Kuhuie nou holourunako piiroure.”
\p
\v 7 Eulikooge egu ioto nakaropamo aapau, “Nako iiko opotonkega Moosesinnage hapee nene ioto aamulu, ‘Ura nuganie tia pana kogiupisa tei peepa nna iako kogipalenna kehurulo oupiele kitilotou.’”
\p
\v 8 Jesue egu tukipoipuniele aapulu, “Nako lai taa iiko kiihuaipasiku legue, Moosesie tee lainakahi konkogipagaakenipisa tolopotonomu olulune. Egu ara Kuhuie tee haike tuluge koniiiunotano tei ono-ono eiko tounno tuuna.
\v 9 Nnege lai mau toroi ioto tiilohini, eguogo tia konihugo tounno peuluke teie ponu petulo tia noi nnonu muupa nogeupiele eikoogo aamana teitei peuluke lei.”
\p
\v 10 Nau Jesu egu teege pogonke poliotonilu aapau, “Nau eguogo teisoga ponue panaie morue tei ei tatalu pilaisuunna tugutugu, mani leileine iiko eisokoo mau ara tou roripoiregui.”
\p
\v 11 Eikooge Jesue egu mau aapulu, “Ei hutu iotonna tounno noiku tulugilue kakopalenna, tou nako taage ara teule noiku nnoule teie Kuhui taapuunimoie legu.
\v 12 Nage tee ono-ono muugemuugekene tuntuntu tee iiko ui legu noiku tounno tulupa ronroripoini. Apaga, noikene nnoule mau ara tiotonoule kolipasiku. Noiku nnoule teege nokeki tipoto tiitiinopanimoi. Egu nnoule teiele tuhia hoonna halugoinipisa mau tounno ronripoinimoi. Egu ara teie noi tei hutu ei hisounoulo pogonna hiitumanagera mau nohu.”
\s Jesue Tee Tuutuuna Kuanaikene Uuki Hiitoipulune
\r (Maaka 10:13-16; Luuke 18:15-17)
\p
\v 13 Teega nomoge, teege nnoule tee paigonke tuutuuna kuanaikene eikoono Jesu piotopaakalu, eikooge tee pogonke aku teegele paigonke pule porukulo uukiele hosikeiotounipisa. Egu ara iikooge poliotonilu tee noiku tuutuuna huotopalui tiga hulotanimo tiitiipagaakoipalu.
\p
\v 14 Iiko poliotonilu egu Jesue aapulu, “Iikora tuutuuna petenigu nneno upu, laiera tou hurepeni. Apaga, nako eiko tuhia hoonna taapa noiku ara iikoonogu tuutuuna maakuhuluiku liaiulumoie toroi paigonna hiitai.”
\v 15 Jesue eulikoo tuutuuna egu tee pogonke aku teegele paigonke pule poruporukoipunnoraagu egu igikoorai sakahaalo oruu.
\s Tei Noi Kumagonu Kapulihe
\r (Maaka 10:17-30; Luuke 18:18-30)
\p
\v 16 Nnomu tei noi nna Jesuno hulo ipoto nakaroumo aapuu, “Poliotolui ee, nnera tei haipa melahu apamii hapakomino tei luma ara tiotoraagu tuotuo noho?”
\p
\v 17 Jesue egu mau tutuhoipuiele aapumana, “Iiko opotonkega looge teia haipa melahu nakaromei? Nako taage ara tei Kuhui nori legu tei melahu kaarihasi. Eguogo looge tei luma ara tioto tuotuomaina nohepisara tee Kuhui pogonke hapee minminse.”
\p
\v 18 Eikooge noi kumagonu egu nakaroumo ioto aapuu, “Tee hapee oune makunke?”
\p Jesue egu nnagono tutuhoipumo aapuu, “Noira tou malugue tiilo puahotope, loora tou aiaile, loora tou pogurailolo, noira tou pusokene karugotopoipilo hutuele nohe.
\v 19 Teisoogora luumoge loogue mau hama ouluhoipesi koro hiinotopere, egu teiogora lomoni ara eiko logonna koo heuoipei an-amaragoipeinogu toroi heunko amaragoipei tuitui.”
\p
\v 20 Nau egu eikooge noi kumagonu ioto aapuu, “Loo, nako iiko ee hapee taage nnege mau uusipasi minlagaakotune. Teira haipa nna nnege koroogo mau tounno hanhapakosina age tei.”
\p
\v 21 Jesue egu tutuhoipuiele aapuu, “Eguogo loo mau an-agei ‘nnera teiele Kuhuinna ruro mau tei noi iriarasi lenle,’ teera kapu loo tentelumoi uusipasi pilo tarapilaake. Ura egu tee mooni nohimoi teule noiku momoruai openi. Egu loo toroi tege hooge tei noi kapuele maaninasi lei, tegerai egu hulo toroi nne minloimei.”
\p
\v 22 Tinoharo eikooge kumagonu tee ee hutu nugetuiele, eiko teitei ara sakahaalo mulugei mokiuasi ntuguu, iiko apaga, nako eiko kapuele maaninasi legue.
\p
\v 23 Tegerai Jesue egu tee pogonke poliotonilu ioto aapulu, “Nnege mau hama tee maigerai toroi miginolohini, hama tei taanapa eiko noi kapulihe teie tuhia hoonna aitalenoge.
\v 24 Egu nnagonoogo mau toroi aalohini, tei kaameli tounno iaianopoto teirai niirolonna ruro tukologui egu ara hama taanapa eiko kapulihe teie tuhia Kuhuinna kuitalenoge.”
\p
\v 25 Tinotano teege poliotoluikene tee ee hutu nugitaiele, hamaraague hukahukaunno tounno aapalo tioto egu tege paigoraiso nakaropaiulumo aa-aapage, “Lai, nau etuno tei luma tuasi egu pai toroi nohui?”
\p
\v 26 Jesue egu horotogotounnoraagu aapulu, “Ei haipa noie hapakalegele hama tounno maigou ara tei Kuhui legu maigou tee haike tuluge hapakalegele.”
\p
\v 27 Egu tegerai eiko Piita ara koro hokologuiele tou agumana, “Hukera, nene aamoi teego niigonke haike tuluge toto pitaakohilune iiko loo minloilohipisa! Nau egu teie Kuhui nene apai toroi puunie hukotomuni?”
\p
\v 28 Egu Jesue mau aapulu, “Nnege lai mau toroi maigerai miginolohini, teiele tuale lilahi tee haike tuluge liloge limonomu tei Noi Pooni teiele sia ruutohasi teinna mumioi tuutopenna toroi koohui. Egu laiogo nne minminloimenimoi toroi teegele sia kerigoluugo koolunno tee tapuni kerigo-luugo teenke noiku Isiraalino toroi hotukeni nugonotopeni.
\v 29 Egu teule noiku tei nkonna mii ui legu tee paigonke hopakene egu tee pailialomonukahi egu paipoinomi egu paumagali paigukina teenko paigonke tuutuuna egu tee paigonke sinopi pitaine, teie Kuhui eulikoo toroi tege haike hama peepeesa mahugaiotouni, egu teiogo luma tuasi toroi mau nohai.
\v 30 Egu ara mugunne teiele pore ei emunna ulunilu leine teiele pore ulue hunhumanagele toroi nomonilu liaiului. Egu teule noiku teiele muu ei emunna nomonilu liaiului ulu-ulumoi teiele pore ulue hunhumanagele eulikoo toroi ulunilu liaiului.
\c 20
\s Tei Maakuhu Teiele Kureipinna Paarui Halugoiluna
\p
\v 1 “Iiko iotoga tioto tiiposi, nau eiko tuhia hoonna taapa ara eikoonoguraagu noi kureipinna paarui mounu. Hama toge sinsisi sipaalo teule noiku ara eikoogele muu nori tinomunna teiele kureipinna paarui puun-ele halugoilune luipuluna. \fig grapevine|LB00107B.TIF|span|MAT 20|Louise Bass|Ei eiko kureipinna paarui|20:1\fig*
\v 2 Teule haluhalunilu teinko haluhalu mounu uliai mau mulugei nori hiitaloraagu teiele puuni muu norinna. Anau mooniogo ara kipulogele halugalega, egu tegerai teie pogonna paarui halugoinipisa tootoulu.
\p
\v 3 “Tei lua iiko mau koro hulo loonougonnaale togetoge eiko paarui mounu egu nnagono pilo tege nounounoge tontokilumo teule noiku nnoule teugoge ara ouougana in-italoiniu hukulu.
\v 4 Hukuniele egu ioto aapulu, ‘Ogemi lai! Laiogora orenno teiele nkonna kureipinna paarui haluloini. Egu nnege laiogo toroi tee maigoupasinogu puunilohini.’
\v 5 Iiko tiotogele eulikoogo egu mau upeu teie haluhalu. Nau eiko paarui mounu egu mau anaaau peerooounotanoogo pilo nnoule luipulu egu tegeego laanougonnagele pilo nnagono nnoule luipulu.
\p
\v 6 “Tee inokomuu muuleumono lua tukolunotano nnagono teugo nounouno unogaago teugoga nnoule ara teege saahanuhanu itaitaloiniu hukunno nakarounimo aapulu, ‘Ogemi lai! Lai haipa apa uiele tei muu emunna ara ouougana ege on-omiseni tou haluloini?’
\p
\v 7 “Nau egu tutuhoipaiele aapau, ‘Nako noi tounnage teiele haluhalu luimuni.
\p “Egu eikooge paarui mounu aapulu, ‘Laiogo toroi orenno teiele nkonna kureipinna paarui haluloini.’
\p
\v 8 “Nau egu tinoharo muuleeeunotano mau eikooge kureipinna paarui mounu eiko pogonna teegele haluhalunilu koro hokopa leileina ioto aapuu, ‘Teulera haluhalunilu egu soogoipenno puun openi, openielera teulegele hama nomoge haluhaluele upuinegele laakilo pilo teegele hama uliai upuine kogote.’
\v 9 Teule mau muuleumono lua tukolunotano haluhaluno upeune tulupa egu upilo norinonorino tee paigonke puun mooniogo ara kipulono teiele muu nori maigou nohau.
\v 10 Teule noiku mau uliai tontogeno haluhalu muusakaipaune mau aa-aapai upuu, ‘Nene teetee mau hama koro mooni peesa nohohimoi. Teuleego mooni ara eiko muu norinna puuni tee kipulono muuropau.
\p
\v 11 “Nau egu tee mooni kipulo paigokega aku hukaiele, ara siimutunno tege kumukumurusipoinimo egu upilo eiko kureipinna paarui mounu hulotamo,
\v 12 tiga aa-aapage, ‘Eule noiku nomoge upuine taage ara pore hama kuago halugoinne. Egu looge anau puun-ogo ara nenenko melu noriele openi. Iiko mai nene tounno ageagei togetogenogele laakasi hama kerugohinne egu luageego puahotomuni.
\p
\v 13 “Egu eikooge kureipinna paarui mounu tee hutu eeni nugetuiele tei nna aapuu, ‘Nkonnu, nne aa-aaposi laiele nnege haipa kilahi tounna hapakosi. Hukera, iiko mai lai tounno tee uliai haluhalu tou laakeni mooni kipulogele halulonipisa tegenne?
\v 14 Iikora laigonke puuni muakenno ule moiteni. Nako iiko aamoi nkonnagele hisou tei noi nomoge haluhalue huina lainko melu noriele puuniposi.
\v 15 Nne mai tounno mooni mounu? Nako tee mooni taage nnege mau tee hisomuguinoguogo hapakokuine. Mai lai teia ono-ono melahu nnege teule nnoule mani tiinopolomo hapakosinaga momoisuloinno hama mokiluni?’
\p
\v 16 “Iiko aapo tiotogele teule noiku emu nomonilu leine nnamuua toroi ulunilu liaiului. Egu teule emu ulunilu leine nnamuua toroi nomonilu lei.”
\s Jesue Tei Pogonna Puaha Onohoipuu
\r (Maaka 10:32-34; Luuke 18:31-33)
\p
\v 17 Nau eiko Jesu egu teenko pogonke poliotonilu tee Serusalema un-upimo, eikooge tee pogonke poliotonilu egu paigoraisono putagotounno ioto aapulu,
\v 18 “Nene Serusalema minigu tei Noi Pooni teulennaale osisikunke mumia egu teule hapeegele poliotoluiku paigonkegele aku toroi porukai. Teulege egu mau toroi puahanna tokalo pipilupokotopalo,
\v 19 teegele noiku muinilu paigonkegele aku pilikai. Egu pilikagu teulege toroi anaupi leeleehuotopara, egu teiera karunai maranai teumana nipinipigaipa, egu tegerai toroi hiisuuregele taakapai. Egu ara teiele muu pailehinna eiko toroi luma teupi!”
\s Poliotonnako Keuragino Paigue Jesu Haipa Nnaga Nakarooou
\r (Maaka 10:35-45)
\p
\v 20 Tegerai egu iako Seepeti pana teisonko poonigito teino Jesu upuu. Tee upulo iako egu teiele miikui toto maanenulo, eiko Jesu tei haipa nna hisooouna nakaroupisa tinaaau.
\v 21 Jesue iako egu ioto nakarooou, “Loo haipa apa hama hisolui?”
\p Iakooge egu aapuu, “Maalopoimera! Nne ioto hisomui eiso nunigito teiele logonna tuhia mau toroi anaupi teira nna teiele logonna mannahenna koohu egu nnara teiele logonna maimakunna koohu.”
\p
\v 22 Egu Jesue tutuhoipuiele eisokoo ioto aapuru, “Lai anaumanako haipaago mau tounno kankakopena nakareni. Nau maira laieego tei kaapu nnege noipomana noipere?”
\p Nau eisokooge egu tutuhoipusiele aapuru, “Nako nene taa maugoupasigo.”
\p
\v 23 Jesue egu ioto aapuru, “Iiko hama maige tei nkonna kaapu toroi noipesi. Egu ara nne tolopotonomu mau tounna tentemu iiko lai aapomoi noi tei toroi teiele nkonna maimakunna koohui egu noira tei teiele nkonna mannahenna koohu. Iiko ee haigou taage teie Moka mau ara teulegele noiku eikooge mau sihuulune koohulupisa kuurotopoipuluno.”
\p
\v 24 Nau egu mau teulege poliotonilu noke kipulo ee hutu nugitaiele, eisokoo pararoge paalomonue tiga mau ara poko hulolotoparimanako.
\v 25 Jesue eulikoo tulupa egu soogoipuniu teino kararu upeisu tiga aapulu, “Laie mau mani kankakopeni teege mumia moonilu tee paigonke noiku mau hamaara eulikooga totoge tuotuotopanigui tee paigonke hisou mau tounno minsagui. Egu teulege paigonke loonolukene teule noiku mau hama kiinopani un-ulugui tee mumianke hutu mani minsalenoge.
\v 26 Egu ara ei tatalu laie teegele nnoule mau tei tounno hapakalenna. Eguogo laiele nna pogoraiso tei noi hokopa liale hisoumana, eikora laiele tulupa mau tei haluhalunna lenle.
\v 27 Egu tei noi laiele tei ulasi lialega hisoumana, eikora laiele tulupa mau tei tootona lenle.
\v 28 Ura egu ara eikoonoguraagu Noi Pooni, tounno noikue halugoipapisa huuna. Mauogo ara teule noiku taapuunimo halugoipunipisa huuna. Egu nnagonoogo teulega noiku mugunne tei pogonna luma haupupisa teule tuunokunimo.”
\s Jesue Teiso Muronaigo Keuragino Hulakurune
\r (Maaka 10:46-52; Luuke 18:35-43)
\p
\v 29 Jesu teenko pogonke poliotonilu egu tei uni hokopa Serikoonna pitalo un-upegu, teiogo nounou hama hokopage taataagualu.
\v 30 Tinoharo teugoi teiso noigo keuragino muronaigo tege sala isage kookoohusi, egu eiko Jesu tege tontokiluune nugeturu. Iiko aapo teega eisokoo ara koro lautagusiele aguru, “Aga Mumina! Reipiti Pooni! Aga lahu heuoimerio!”
\p
\v 31 Nau egu teulege noiku nounou sapigotoparimo aa-aaparu, “Iipuli hairesi lai, makura oniloirera!”
\p Eisokoo egu ara hama koro soogurimo aguru, “Aga Mumina! Reipiti Pooni heuoimira!”
\p
\v 32 Jesue eisokoo egu nugetunro italaalo soogoipunro aapuru, “Laie nne haipa apa hapakalega hisounomesi?”
\p
\v 33 Egu tutuhoipusiele aapuru, “Mumina ee, nau nene toolale hisomusi.”
\v 34 Eikooge Jesu eisokoo egu hama kilapo tokoipunro tee paigonke ruro sikaaau. Ara tinoharoraagu toolunro egu eiko taaguuru.
\c 21
\s Jesu Mumioi Tuutopenna Leilei Serusalema Oruune
\r (Maaka 11:1-10; Luuke 19:29-38; Siooni 12:12-15)
\p
\v 1 Nau eiko Jesu teenko pogonke poliotonilu egu teugo Serusalema un-upimo, teugo momugoukaiele upilo teiele uni kuago Betipeis teiele ipulu olivikilu tuguleinagele patagau. Teugo patagalo Jesue egu teiso pogonnako poliotonnako teie uni nna ulu hiihiitaunage tootourimo aapuru,
\v 2 “Lai! Lai eie uni ulu hiihiitohinna toroi pesi. Egu pinro teugo patagesiele toroi tia ronkii pisotogele karakaragonnu egu tei pogonna poorike nugani tege nnougoi tuituisu toroi hukesi. Egu teira pisoto lugisoipennro taaguotopenro Nneno huotopere.\fig donkey|HK00033B.TIF|col|MAT 21|Horace Knowles|Tiara ronkii pisotogele karakaragonnu lugisenro huotopere|21:2\fig*
\v 3 Eguogo noinnage aaluregu, lai eiko apaga lugilugisere, ara toroi aapesi, ‘Teie Mumina hama hisounoupisu.’ Eikooge eisokoo ronkiigo ara tinoharo toroi tolopoilusi.”
\p
\v 4 Ei kankaga hapagoluna tei hutu nna teie mausine mau muugomu kogoruune koisuoluna:
\p
\v 5 “Tiara Saioni poolo\f + \fr 21:5 \ft Saioni poolo iako Serusalema.\f* miginopimo mau aape,
\q1 ‘Teira logonna mumioi tuutopenna loono humahumana huke,
\q1 eiko hama teinko toto liale
\q2 teiele donkii kumagonu koohui hunhunhu.’”\f + \fr 21:5 \ft Ei hutu teia Sakaraia 9:9 hukeguina.\f*
\p
\v 6 Teiso poliotonnako keuragino egu mau pinro ara tee Jesue teepurunogu kankaga hapakuru.
\v 7 Iako ronkii teinko poorike nugani egu teino Jesu huotouru. Huotousiu teugoga teulege teiso ronkiiogo tege paigonke tuponolu muiele toto tupogoinigulenege lalasiele toto suuparu. Egu suusuupaloraagu eiko Jesu teugo koosarakenegaiso teia donkii poorike egu nugani lalasi sisaunegaiso koohuu.
\p
\v 8 Teiogo nounou mau tei hokopa tee paigonke tuponolu muiele toto tupogoiniguleine teiaisoge salanna matimatigagaakage. Noke noiku tee kuinke akalukene tokilagaakamo tei sala matimatikau. \fig road to Jerusalem on donkey|LB00315B.TIF|span|MAT 21|Louise Bass|Noikue tee tuponolukene egu kuinke akalukekene salannagele matimatigagaakau|21:8 \fig*
\v 9 Tei nounou hokopa anau nnoule ulaulage egu teule noule nomonoha taataaguaune lautagamo mau aa-aapage,
\q1 “Lesi\f + \fr 21:9 \ft Hossana teiele hutu Hiiburunna aapasi, Aga Mumina lahu lakihotomenia. Egu eugoi Kuhui lesihamo kogorauna. \f* teiele Reipiti pooni toroi tuitui,
\q2 Kuhuiera hosikeiotou eiko
\q1 noi teiele Mumina pogonna mii hunhumana!
\q2 Lesi tege koro hoogele toroi tuitui!”
\p
\v 10 Nau egu eiko Jesu tee Serualema pataguunotano, teule noiku tulupa teugoi ara koro lalugoinno egu tege nakaramo aa-aapage, “Ogemi lai! Eiko ei noi paamii?”
\p
\v 11 Egu teege nounou Jesu taataaguanege tutuhoipaniele aapalu, “Nau eiko ei Jesu, eiko mausine tiga Nasaretia leina, Nasareti iiko Kaleliie tumotumono.”
\s Jesue Teia Hopa Miipa Kuhuinna Teule Noiku Kitilotouluna
\r (Maaka 11:15-18; Luuke 19:45-47)
\p
\v 12 Eiko Jesu egu pilo teiele hopa miipa Kuhuinna mui leileino kuetuu. Kuetulo teugoga teule noiku haike kaikoligami teinke komimu teugoi anau tantarapitaune egu puupuunipaiuluune tuntutugotopagaakuniu sipoinno ntugau. Teego potonokene tee moonikene\f + \fr 21:12 \ft Teiele Siunonna tatalu mooni teinke Roomani kapumani teiele hopa miipa Kuhuinna tounno sisalenke. Sisapisara uliai teie mooni Siunonna unikotoaloraagu.\f* lalasie uniunikotopaune egu tee tompa koohunke teenke pelekupa kuuau tantarapitaune piligagaakoipulu. \fig chasing out moneychangers|LB00316B.TIF|span|MAT 21|Louise Bass|Jesuue teule noiku haike tarapitamo puupuunipaiuluune mokopotoulu|21:12\fig*
\v 13 Egu mau ioto aapulu, “Tege kehurasinoge mau ioto an-agui, Tei nkonna hopa miipa Kuhuinna toroi tei hopa uukinna tokatokai. Egu ara laie ei hopa ara teinogu nuinui tee poguraikene kugutalenna heeheeteni.”
\p
\v 14 Teuleego muronaikene egu teenko pogilukekene tei Jesu tiga hopa miipa Kuhuinnaga pioipaisu hulagagaakulu.
\v 15 Egu teege osisikunkege mumia egu teege hapeegele poliotoluiku tee haike laakotasi eikooge hapagagaakune hukaiele egu anau noke teule tuutuuna teugoi hopa miipa Kuhuinnagakuue soogamo aa-aapagu nugitaiele, “Tee lesi teiele Kuhui toroi tuitui teia Reipiti Pooni.”
\p Egu ara eulikoo hamaara simutunno eiko Jesu ioto aapau,
\v 16 “Loo! Ee mai haike eege tuutuuna konkogoramoi nno nugenugete?”
\p Teie Jesu egu tutuhoipuniele ioto aapulu, “Nau, iiko nunnugitolo. Nau egu mai laie teie hutu miipa aguaguine, ‘Looge teule tuutuuna kuanaikene teenko nuu noirakeki kolo opelune iiko lesi miipa hapahapakapisa, teeni mai hutu iiko nno tontorikenigui?’”
\v 17 Tegerai eiko Jesu teule egu petunno teiele uni hokopa mui sipaalo teugo Petanii mamuaalo pilo tege aasuu.
\s Jesue Tei Kui Piiki Holigoupisu Lakaaaune
\r (Maaka 11:12-14; 20-24)
\p
\v 18 Nau egu teiele togeumana tee hama toge sinsisi, eiko Jesu egu teugo Serusalema nnagono unounogolomo kuapale mauguu.
\v 19 Egu tinoharo tiga sala isaga tei kui piiki\f + \fr 21:19 \ft Ei kuinna mii tee Siuno pogonke kolemu toipoipaguleina. \f* nna hukuu. Nau egu mau pioipulo tegerai kaaku koro taatokulo ara hotahota loluge hukoipuu, kolemu tou teumana. Eiko Jesu egu koro hokolohuiele mau aapumana, “Loo kemukemugoinoogo tee kolemu toroi tounno noke karakei.” Nau egu mau ara tee tinoharo eikoogele pore nori eiko kui egu mau puuputulo lakaaau.
\p
\v 20 Teule poliotonilu tei kui piiki tioto tinaupisu hukaiele, egu ara onikohaipunno tege nakaramo aa-aapage, “Eiko ei kui piiki opoto legu hamaara ule puuputuina?”
\p
\v 21 Egu eikooge Jesu tutuhoipuniele aapulu, “Nnege lai mau hama maigerai toroi tiilohini, eguogo laie tei iito kinokano tou teumana tentelunigu, laie tee haike tounno ara ei kui tinaupine mini toroi hapagagaakeni. Tou, taage teego haike hama koro hokoge leileine toroi hapagagaakeni. Anau eiogo ipulu aapenigu, ‘Korora lalulaalo pilo teugo atihagakuu ruurilolo!’ Eiko toroi ara tioto hapagoni.
\v 22 Eguogo lai mau maige ii-iitoloini teia haipa nna uuki heeteniele tei Kuhui nakaropeniomaina, eiko mau toroi nohennna.”
\s Jesu Teia Iri Kuhuinna Eikoogele Tuguleina Nakaropaune
\r (Maaka 11:27-33; Luuke 18:1-8)
\p
\v 23 Eiko Jesu egu teugo haigou teiele hopa miipa Kuhuinna tee mui leileino nnagono unogaalo teugo pilo kuetuu. Egu tinoharo teugoi tee noiku poliotopale laakuunotano, teule osisikunke mumia egu teenko Siunonke ulasiku leileine teino Jesu upuu. Upulo egu Eiko nakaropamo ioto aapau, “Looge tei iri noi paannage tee eeni haike iotonke hapahapagagaake, egu noi paage tolopotonomu oluisu?”
\p
\v 24 Nau egu Jesue tutuhoipuniele aapulu, “Nnegeego lai toroi tei nakanakaro nna uliai nakarolohinnoraagu. Egu anau tutuhoimenigura legu nnege toroi tei iri egu tei tolopotonomu aalohini iiko noi teie omuune.
\v 25 Nau eikoogeego Siooni tei tolopotonomu noiku tuuakuu kuntugotouniguleina ouele huuna, mai hoogele, oi teegele noiku iga mooga leinilu?”
\p Nau egu mau tege paigoraiso onohoipamo aa-aapage, “Lai, nau taage tee iiko aapohigu, ‘hoogele huunage,’ egu nnagono ioto toroi nakaromunimo aamuni, ‘Nau egu opotonkega laie eiko Siooni mau tounno maige heetelu?’
\v 26 Egu anau aapohigu, ‘Nako taa noiku moonilu paigonnage iri,’ tee iiko noikuele oulu mau toroi tui, iiko apaga, nako eiko Siooni aamana tei eiko noikue mau tei poropita tokatokaina.”
\v 27 Iiko aapo teega eiko Jesu tutuhoipaiele mau aapamana, “Nene eiko Siooni tounno aa-aapohinne eiko iri egu tolopotonomu noi teie ooounenko halugologuleina?”
\p Tegerai egu Jesue aapulu, “Nnegeego ara tioto toroi tounno aalohini nne tei iri egu tolopotonomu noi teie omuunnenko hanhalumolomana.”
\s Tei Maakuhu Teisonna Tuutuukaro Nukaroraiso
\p
\v 28 Jesue eulikoo osisikunke mumia egu tee noikuele pulekene leileine egu ioto aapulu, “Laie nno opoto ono-onoheni? Muugomu noi nna poonigito tuutuukaro nukaroraiso teugule. Egu nnomu mau tei pooni uliainna pilo aapuu, ‘Nuni, loo emu toroi teiele niigonna kureipinna paarui pilo nno hanhaluloni.’
\v 29 Nau egu mau eikooge pooni tutuhoipuele aapuu, ‘Nne taapa tou,’ egu nomoge tei pogonna ono-ono unikulo eiko egu oruu.
\v 30 Tegerai eiko paumo egu teino pooni nna orulo ara eiko hutu nori miginooou. Miginoupisu nugetulo mau ara tutuhoipuele aapuu, ‘Moka, toroi orosi,’ nau tei mai tioto tegulo sakaholuna.
\p
\v 31 “Nau eisogele keuragino ounage tei paumonna hisou hapakuu?”
\p Teulege egu tutuhoipamo aapau, “Nako eiko uliainna.”
\p Jesue egu ioto aapulu, “Nnege lai mau toroi tee maigerai miginolohini, Teule noiku kilogilu, anau pouru nonnohamoi egu nnoule tee peulukeki teie tuhia hoonna lai nomo hiihiinolani ulue kuikuita.
\p
\v 32 “Nako iiko anaugu teiogo Siooni laino mau huu tei sala teiakuue ono-ono kohogasi tualenna taiotolunimo. Egu laie mau tounno maige heeteniu ara teulege pouru nohaguleine teenko peulukeki legu maige hiitau. Maigou, anau eeni haike hukennoogo teenia nomoge mau tounno unigalega tegelu. Egu anau maige hiitenigiuneego mau tounno.
\s Tei Maakuhu Teenna Haluhalunilu Kilogilu
\r (Maaka 12:1-12; Luuke 20:9-19)
\p
\v 33 “Polulugennora tei maakuhu nna toroi nugeteni: Teugoge haigou tei noi nna moo mounue teiele pogonna moo tei kureipinna paarui nna haapotuu. Haahaapolaipaalo kogotaalo egu hologe kuu heetuu, teiogo sikuhi kureipinke kolemu minikalenna mau nna hikiluu. Egu teiogo uni koroge poru, tei kureipinna paarui hotuhotukasi tualenna mau nna koniiiu. Tegerai egu eiko paarui teulega haluhalunilu petulo teie tuhia nna orulo tege tuntugule. \fig vineyard|LB00103B.TIF|span|MAT 21|Louise Bass|Kureipinna paarui holoogo makasirue kompasie holokasi|21:33\fig*
\p
\v 34 “Nau egu mau tee tinoharo kureipinke kolemu kopalenna pore momugoukuisu. Eikooge egu tee pogonke haluhalunilu nnoule tee kolemu eiko paapenke nohapisa teuleno teugo tootoulu.
\v 35 Teugo upilo patagaunotano, teulege hanhalunilu tege uluguleinege eulikoo ara koro muuropaakalu. Muuropanno tiga anaaau nna lumu hurogagaakoipalo pitau, tei nna luma kugutoipalo pitau, egu tei paileianna makasirue kulikulipalo pitau.
\v 36 Tegerai eikooge paarui mounu nnagono tee haluhalunilu nnoule teegele uliai tootoului nno koro mugun leileisu teuleno tootoulu. Nau egu upeisu tiga paaruinoga teulege paarui hotuhotukasiku ara eulikoo uliainilu tiinopalunogu teuleego ara tioto tiinopanno pitalu.
\p
\v 37 “Egu tege nomogue, eikooge paarui mounu ara eiko pooni teuleno tootooou. Ipoto onohui eiko pooni tootooou, ‘Eulege ei nuni toroi koro hiinotopalo hutu nugitoipai.’
\p
\v 38 “Egu ara tinoharo teulege paarui hotukaguleinege, eiko pooni huguhugu hukaiele, paigoraiso hokologamo aa-aapau, ‘Nau tei puumonke kapu muuroumana eiko. Orennora, teehinno puahotopohinno ei paarui niigonna hiitohi.’
\v 39 Iiko aapo tee uiele, eulikooge eiko muuropalo, paaruiakuue nipikalo mui piotopalo tiga taataalo pitau.
\p
\v 40 “Iiko tee uiele, tinoharo tei paarui mounu huiele, eikoogera teule paarui hotuhotukasiku etuno haipa apa toroi hapakoipuni?”
\p
\v 41 Nau egu eulikooge kohegele ulasikue tutuhoipamo aapau, “Eikooge eulikoo kilogiluna toroi kilaporaise kinkirohunno petuni. Egu tei kureipina paarui teule nnoule toroi pitoipunigu hotuhotukai. Egu teieleego pore kopainna tee pogonke kolemu toroi mani kopalo opai.”
\p
\v 42 Jesue eulikoo egu ioto aapulu, “Nau lai mai eikooga hutu miipa eiko hutu aguaguina mau tounno tontorekenimoi,
\q1 ‘Tei makasiru teege uni kompailukeki menkauna,
\q2 emu egu magania lei tuntuntu.
\q1 Ei haipa hama tei laakotasi
\q2 ara teie Mumina hapakuisu legu hukohinna.’ \rq Psalms 118:22-23 \rq*
\p
\v 43 “Iiko aapo teega mau ara aalohini, eiko tuhia Kuhuinna laia toroi nohulo teule noiku tee pogonke kolemu muakotopahamaine ouni.
\v 44 Tei noi eiele makasiru nakinamponiele tee lalasi tungumana, eiko toroi kuagouno riiriitaalo pitoni. Egu ara tei noi eie makasiru tunguiele haasumana, eiko toroi meemeekarulo petui.”
\p
\v 45 Tinoharo teulege osisikunke mumia egu teege Paarisii tee Jesuunke maakuhu nunnugitamo, ono-onoge mau aapau, eiko ei taapa ara nene ono-onohoimunimana.
\v 46 Eulikooge egu tei sala mau salagoipau eiko Jesu muuropalo karukapisa. Egu ara teulega noiku nno ouluhau, iiko apaga, nako eiko Jesu aamana teulege noiku mau tei mausine tokai uluguleina.
\c 22
\s Tei Maakuhu Teinna Tamu Rorenna
\r (Luuke 14:16-24)
\p
\v 1 Teie Jesu eulikoo egu nnagono teiakuue maakuhu hokologotounimo aapulu,
\v 2 “Tei tuhia hoonna taapa ara eikoonogu mumioi tuutopennage teiele pooninna rore tei tamu nna maluulo kuurotooounogu.
\v 3 Tinoharo tei tamu egu mau kuurulo tugutugu, eikooge egu tee pogonke tootonakene mau tootoulu teule noiku mau nuhogoipasiku miginopanno aapanipisa, tei tamu egu kuurui. Egu ara nuhogoinopisu nugitalo pialegaago mau ntoulu.
\p
\v 4 “Tegerai egu teule haluhalunilu nnagono koro mugunne tootounimo aapulu, ‘Teulera noiku mau nuhogoipasiku pinno mau aapeni, “Nnege tei nkonna tamu mau kuurotopomino kogotosi. Teego bulmakau kumagonu leileine egu tee bulmakau nunumago mau tee togoie tuhipohilune temmo torogagaakohini. Teego haike uusipasi mau ara kuurotopohinno kogolagaakohini, teie tamu lai mau toroi huni.”’
\p
\v 5 “Egu ara tee hutu nuhogoinopisunke nugitaloogo mai tee anaumoi lumu nno kaganoipulu. Mau ara muugopaiku nugotau, anau tei nna teugo pogono sinopi nugotuu, egu tei nna tee mooni ui legu pogonkege hanhalu sakaholu.
\v 6 Egu teulege nnoule tei mumioi tuutopennanke haluhalunilu muusopaakanno kilaporaise tiitiinopanno kuhe tukahagaakoipaniu puahau.
\p
\v 7 “Nau eiko mumioi tuutopenna mau hamaara pururuolu. Pururuaalo egu iiko pogonke luugenilu tootouniu upilo teule noiku pogonke haluhalunilu taalui topotopotopaakanno pitalu. Egu teiogo paigonna uni hokopa oguai porukoipaisu toitoipulo petuu.
\v 8 Tegerai eikooge egu tee pogonke haluhalunilu aapulu, ‘Tei tamu rorenna kuurui, egu ara teule noiku mau nuhogoipolotune hualegele egu mau tounno maugoupuni.
\v 9 Teegelera salakene ketumo leileino pini, teule noiku paaro tiga haireniomaine toroi luipenno teie ei tamu rorenna huotopeni.’
\v 10 Iiko tiotogele teule haluhalunilu egu teegele salakene mau upilo kopukopuagaakalu teule noiku tiga haralui. Anau teule noiku kilogiluna egu teuleego noiku melahuki, egu anaau teiogo hopa tamu kuurotopauna teege noiku mau ara hulo mahugolu.
\p
\v 11 “Egu ara tinoharo tei mumioi tuutopenna teugo pilo tee noiku tamue upuune hukuhukunimo, teugoga tei noi nna teie koosara rorenna tou sarapasi hukuu.
\v 12 Nau egu mau nakaroumo aapuu, ‘Nkonnu, loo opoto eugo huina anaumana teegeego koosara rorenna tou tupokasi?’ Tei mai noi nno hokologuuna.
\v 13 Tegerai eikooge mumioi tuutopenna egu iiko pogonke haluhalunilu aapulu, ‘Eira noi iiko pogonke aku egu uha karugagaakoipenno poko mui mumuturuno louheni. Ura teugoi pisapisaumo anau teegora kolipe nasinasirigotopaaku.’
\p
\v 14 “Iiko aapo teega mugunne mau tee nuhogoipasiku, egu ara sihuasiku kuagopau tee pogonna soonolu polulukai ulu-ulumoi.”
\s Teege Paarisii Nnoulege Tei Jesu Tee Pouru Hoitalenoge Nakaropau
\r (Maaka 12:13-17; Luuke 20:20-26)
\p
\v 15 Tegerai teule Paarisii egu mau upilo nou holopoinno tei tarugala nna teinogu paako kanikamo konipau. Maige eiko Jesu umiumipagu tee hutu tounno kohogasi kogorugu muuropapisa.
\v 16 Eulikooge egu ara teule paigonke poliotonilu teenko mumioi Heroti nomo loolootoipaine teino Jesu tootopalu. Egu mau upilo aapau, “Poliotolui ee, nenege loo mau aa-aapohini loo mau tei eiko noi haike maige kogorailuke. Egu teego Kuhui pogonke tatalu mau ara teiele hutu maipa tuketukeluisu noiku polipoliotopeni. Loo noieego pogonnage ono-ono mau tounno piligoiluguina. Iiko apaga, nako eiko loo aamana noiogo mau tounna koro hukehukeina. Maigou anau teule mii teunimoi egu teule mii tou teunimoi.
\v 17 Egu nene tei logonna ono-ono tentelumana toroi miginomeni? Iiko mai nenege tee pouru tei Siisa opale mani, oi opoto, tounno mani?”
\p
\v 18 Egu ara teie Jesu tee paigonke ono-ono mala mau monukoipunno egu aapulu, “Nau lai tee huukoroluikene, nau lai apaga Nne karugoimenipisa pisoto komkompoimeni?
\v 19 Eikora mooni pouru leileisu sinsisenimana taimenigu huko.” Nau egu mau tei mooni nna nohalo opulo opau,
\v 20 Eikooge Jesu egu nakarounimo aapulu, “Lai, nau eiko eiele mooni ulaula paanna tuntuntu, egu mii paanna kenkehuroni?”
\p
\v 21 Nau egu mau tutuhoipaiele aapau, “Nako anau teiogo ulaula teinna Siisa egu teiogo mii teinna Siisa kenkehuroni.” \fig coin of Caesar|HK00166B.TIF|col|MAT 22|Horace Knowles|Nako anau teiogo ulaula teinna Siisa teumana egu teiogo mii teinna Siisa kehurasi|22:21\fig*
\p Tegerai egu teie Jesu ioto aapulu, “Iiko teega teiogora Siisa tee haike iiko mau pogonke ara eiko Siisa opeopeni egu teiogora Kuhui tee haike pogonke ara eiko Kuhui opeopeni”
\p
\v 22 Eulikoo egu tei hutu ei iotonna nugitaiele, ara momokuluhaipulu. Iiko teega egu eiko pitalo tege maku upeu.
\s Teege Saadusii Eiko Jesu Teia Puahagele Luma Tuale Nakaropau
\r (Maaka 12:18-27; Luuke 20:27-40)
\p
\v 23 Ara eikoogele muu nori teule Saadusii nnoule, mau noiku lootuuele ulasiku egu ipoto apai uluguleine teia puaha nomoge luma tuale tounna, teinko nakanakaro nna teino Jesu upuu.
\v 24 Upilo egu ioto aapau, “Poliotolui ee, teie Moosesi mau ioto aamulu, eguogo tei noi nna roripaalo egu poolumi tou teupi puahugu. Iakora eikooge lalu heetuomainu eikooge paalomonu tou roripasi nnagono nogeu. Egu tee tuutuuna eikoonko teuriomaine eiko pararo puahuuna poolumi lei toroi ulu-ului.
\v 25 Tege toto noiku motoukene paileiagatuo nenenko nunnunigule. Tei pairaro egu roripaalo tumotumo poolumi tou teupi puahuu, iiko eiko poolumi tou teeeuna legu tia lalu egu teie paalomonu nogeeeu.
\v 26 Teiogo paalononu ara tioto tuutuuna tou teupi puahuu. Egu tia lalu teie paileianna nnagono nogeuloogo teiogo ara tioto puahuu. Teege paileiagatuo iako lalu tulupage nogipaloogo ara tulupa nounopoto puahaipau.
\v 27 Egu nomoge tiaago lalu egu puahuu.
\v 28 Nau egu, tee tinomu puahaune luma teuniomainomu, iako ia lalu eegele motou paileiagatuo ounage toroi tia pana tokui?”
\p
\v 29 Jesue egu tutuhoipuniele aapulu, “Tee haigou lai tounno kaulahaipasinogu tuntunimoi iiko lai anaumoi teiogo hutu miipa tou monukenne, egu teiogo iri Kuhui pogonna mau tounno monukenne.
\v 30 Teiele pore tee puahaune lumateuniomainagele, eulikoo noiku taage toroi tounno anaumoi ronroripoinira egu toura ronroripoini. Nako eulikoo taage ara teenoguraagu umiaikene hoogele toroi ulu-uluine.
\p
\v 31 “Egu ara tei puahagele luma tuale pahege—laie mai tee hutu Kuhuie miginolului mau tounno nno tontorekeni? Maigou teule Eipraham egu Aisake egu Seekopi hama tee muugomu puahaune leguogo, teie Kuhui mau ioto aguu,
\v 32 ‘Nne tei Kuhui teinna Eipraham egu Aisake egu Seekopi.’\f + \fr 22:32 \ft Ei hutu teia Eksorasi 3:6 hukeguina.\f* Eiko tounno tei Kuhui teenna puahasikene taapa mauogo Kuhui teenna noiku lumatukene.”
\p
\v 33 Tinoharo teege nounou tee hutu kogoruune nugitaiele, eulikoo hamaara momokuluhaipulu teega pogonke polioto.
\s Jesue Teegele Hapee Lopige Leileine Poliotoulune
\r (Maaka 12:28-31)
\p
\v 34 Nau egu mau teege Paarisii tee Jesue Saadusii hutu saahotoului nugitalo, eulikoo egu nou kopulugoilu tei nakanakaro nna nnagono nakaropapisa.
\v 35 Egu teulegele teie nna hapeegele monukasi malugue mauguumo tei ei nakanakaro nakarooou:
\p
\v 36 “Poliotolui ee, teegele Moosesinke hapee, ouna koro lopipa leilei?”
\p
\v 37 Nau egu Jesue tutuhoipuiele aapuu, “Laiera eiko Mumina laigonna Kuhui mau ara teie mulugei uukuha, egu teege laigonke pinuusi uukuha, egu teege ono-ono tuluge lai tentelunimoie hisounopeni heuoipeni tuntuni.”\f + \fr 22:37 \ft Ei hutu teia Deutoronomii 6:5 hukeguina.\f*
\v 38 Ei tei eiko hapeegele koro lopipa egu uliainna leileina.
\v 39 Egu tei kerigonna nnagono koro lopipa leileina eiko ioto an-aguina, ‘Teira noi looga kararunna ara iotokoo logonna tuale hisounopei heuoipei tumotumonoguraagu toroi hisounopei heuheuoipei.’
\v 40 Tee hapee tuluge egu teule mausineki paigonke polioto ara eisogele hapeego kerigo maamaanenui.”
\s Jesue Teule Paarisii Teia Meesaia Nakaroulu
\r (Maaka 12:35-37; Luuke 20:41-44)
\p
\v 41 Eulikoo Paarisii egu teugoi noue ulu-ulugu, teie Jesu egu nakarounimo aapulu,
\p
\v 42 “Lai! Nau laie eiko Meesaia opoto monumonukenna? Eiko laie noi paa ageageni tei pooni?”
\p Teulege egu tutuhoipaiele aapau, “Nako taapa eiko Reipiti pooni.”
\p
\v 43 Nau egu eikooge Jesu aapulu, “Nau egu iiko opoto legu eikooge Reipiti teie Ula porisokui tugu hokologumo tei Meesaia pogonna Mumina tokuu? Iiko ioto aguune,
\q1
\v 44 Teie Kuhui tei nkonna Mumina ioto aapuu,
\q1 ‘Eielera nkonna aku maimakunna koolugu tee
\q2 logonke luugino kagaga toto hiitolo.’\f + \fr 22:44 \ft Ei hutu teia Saam 110 hukeguina.\f*
\p
\v 45 “Nau eguogo eikooge Reipiti tei Meesaia pogonna mumina tokuune legu, egu opoto legu eiko tei pooni legui?”
\p
\v 46 Nau tei mai anaumana noi nnage hokologulo tutuhoipuu. Egu inokomuu eikoogele pore laakasi koronoro tei mai noi nnage nakanakaro nakarouguleina.
\c 23
\s Jesue Noiku Teega Hapeegele Poliotoluiku Egu Teega Paarisii Turuhuotoulu
\r (Maaka 12:38,39; Luuke 20:45,46)
\p
\v 1 Nau egu tegerai Jesue teule nounou teenko pogonke poliotoluikene egu mau aapulu,
\v 2 “Eulikoo hapeegele poliotoluiku teenko Paarisii Moosesinnagele sia kookoohululuine.
\v 3 Iiko tiotogele laie tee hutu kogoramoi mau toroi nugenugeteni egu teegora haike miginolanimoi mau hanhapakeni. Egu ara teera kankaga teulege hapahapakamoi laie mau tou hapakeni, iiko apaga, nako eulikoo aamoi tee hutu kogoramo mau tounno minminsamoi.
\v 4 Eulikoo aamoi teego moki hama tee mokisina noikunkegele kanuna poruporugagaaka. Egu ara eulikooge anau tino iisipano koro lalukalo tee moki nno ririkaguineego mau tou hisouasiku.
\p
\v 5 “Tee haike kankaga tuluge hapahapakamoi taage ara iiko humaragele: Eulikoo iiko anaumoi teegele paigonke aku egu kunohi pookisi uukinkeego hokoge kuunolue hutu miige teumoi karukamo nugonugota. Egu teego tuponolu iiko totonoro isi-isige leileine sansarapoiniguine. Iiko ara noikue hukanno aapapisa eule hama tee noiku lootuunilu.\fig phylacteries|hk00274b.tif|col||Horace Knowles|Pookisiogo hokoge kuue hutu miige teumoi kunohiele karukamo nunnugota|23:5\fig*
\v 6 Eulikoo anaumoi tege tamu hokoge hapagolomonogeego mau tee haigou noikue koro hiinotopaleno koohualega hisouasikene. Egu teegeleego paigonke hopa kohenke mau ara teegele tompa lopige leileine koohualega hisouasiku.
\v 7 Egu tigaago nounounoga noikue mau ara tee koro hiinotopani tanihalega hisohisoune. Egu anau noikueegora ara tee poliotoluiku mau tokani.
\p
\v 8 “Egu ara laira noikue tou poliotoluiku tokoilani, iiko apaga, nako lai aamoi laigonna poliotolui mau ara noriraagu telunimoi. Egu lai tulupa taage mau ara tee motoukenenogu tualenke.
\v 9 Igaagora mooga noi mau tounna tei laumo tokeni, nako lai aamoi tei laumo nori eiko hoogele tuasi.
\v 10 Anau laielera nna ulasi tokeni, nako tei laigonna ulunna norimoiraagu eiko Meesaia.
\p
\v 11 “Tei noi laiele koro hokopa liomaina taapa eiko laigonna haluhalunna limana.
\v 12 Iiko aapo teega tei noi pogoraiso koro sisolomana eiko mau tei toto sisalenna. Egu tei noi pogoraiso toto sipolomana eiko mau tei koro sisalenna.
\s Jesue Tee Kankaga Tounno Melahu Teenke Hapeegele Poliotoluiku Egu Paarisii Sihikoipulu
\r (Maaka 12:40; Luuke 11:39-42, 44, 52; 20:47)
\p
\v 13 “Oge aga! Aga nau hama kilapo, lai hapeegele poliotoluiku egu lai Paarisii. Lai hama tee aaparakene! Lai anaumoi teulega noiku ulua tei aitou teie tuhia hoonna piasi pakepenimo. Laiogo laigoraiso mau tounno kuetenigui, egu teuleego kuetalega maumauguamoi mau tounno tolopenigu kuetagui.\f + \fr 23:13 \ft Some manuscripts add verse 14, as in Mark 12:40 and Luke 20:47.\f*
\p
\v 15 “Oge aga! Aga nau hama kilapo, lai hapeegele poliotoluiku egu lai Paarisii. Lai hama tee aaparakene! Lai taage arasuopaine teiele haigou isigounna pinimo anaumoi atihaago tokitokileni ara eiko noi nori laigonna poliotonna heetenipisa. Tinoharo eiko noi laigonna heeteniele eiko egu mau hamaara tei heili tukoipalenna heeheeteni, ara iiko lainoguraagu.
\p
\v 16 “Oge aga! Aga nau hama kilapo, nau lai taage iiko muronaikene noiku taaguotopalega tintinalunimoi! Laie ioto ageageni, eguogo noi nna teiele hopa miipa Kuhuinna maalopolomana, tee taage tukelu tounno nopoto. Egu tei noi teiele koolo teiele hopa miipa Kuhuinna tuituinagele maalopolomana, eikora tee haike hapakupisa maaloponne mau hapaku.
\v 17 Nau lai tee maige huumagele tee murohikene! Nako eisokoogele anau koolo egu tei hopa miipa Kuhuinna ouna koro lopipa leilei, mai tei koolo oi tei hopa miipa Kuhuinna tei kool miipa heetui tugutuguina?
\p
\v 18 “Lai anaumoi iotoogo ageagenigui, eguogo noi nna teiele marakapa maalopaalo, tee taage tukelu tounno nopoto: Egu ara tei noi teiele komimu teia lalasie tuituinagele maalopolomana, eikoogera tei haipa hapakupisa maaloponna mau ara hapaku.
\v 19 Nau lai tee murohikene! Nau eisogele haipako kerigo, tei koro lopipa leileina ouna, mai tei komimu oi tei marakapa tei komimu miipa heeheetumana?
\p
\v 20 “Iiko aapo teega, eguogo tei noi nna teiele marakapa maaloponiele, eiko aamana teegele haike tuluge teiele marakapa tuituinegele maalo sipui.
\v 21 Egu teiogo noi teiele hopa miipa Kuhuinna maalopolomana, eiko maamaalopolo teiele hopa miipa Kuhuinna egu teiele noi eikoogakuue huunie tugutuguina.
\v 22 Egu teiogo noi hoogele molomologopolomana, eiko maalo sipusipu tege Kuhui pogono lopigou miigou egu teiele noi tege lopigou kookoohuina.
\p
\v 23 “Oge aga! Aga nau hama kilapo, lai hapeegele poliotoluiku egu lai Paarisii. Lai hama tee aaparakene! Lai hama tee murelukene teegaago laigonke sinopie haapone tee noipui mani kuhinotopalenkega tei Kuhui tee kipulonke mau on-openi. Egu ara laie tee hapeegele koro lopigou lioliopuino hapakalega loleuhoipenno toto petenimo. Tee iiko anau noiku nnoule mani tiinopale egu nnoule amaragoipale egu Kuhuiele iitoloini tuale. Iiko hama maige tee kipulonke mau tee hoitalenke egu ara teera haigou lopigou leileino tou toto pitoipeni.
\v 24 Lai aamoi muronaikene noiku taaguotopalega puapuahenimoi! Lai anaumoi tuu noipenipisaagora mau uliai menohenno aapasia tegura hurika huru noipohi. Egu ara tei kaameli mau tounno saisopeni ara koro kuutenigui.
\p
\v 25 “Oge aga! Aga nau hama kilapo, lai hapeegele poliotoluiku egu lai Paarisii. Lai hama tee aaparakene! Lai anaumoi tee kaapukene riisikene ara tee mui hama mani uu-uupoipeni. Egu ara tee kuunolu teege hokulonopo egu eerouloinimo nohenohenimoi kuminogu mahugoni tugutugu.
\v 26 Lai Paarisii taage murohikene, ara iiko noiku taaguotopalega puapuahenimoi! Iiko tee uliaira iiko laigonke kaapukene riisikene tee kuunolu mani uupoipennoraagu, egu tegerai teugoogo mui toroi iriarahotopoipeni.
\p
\v 27 “Oge aga! Aga nau hama kilapo, lai hapeegele poliotoluiku egu lai Paarisii. Lai hama tee aaparakene! Iiko apaga, nako lai taa ara mau iikoonoguraagu hisolomo hama tee lilatasi ara noikuele meenohupisa. Egu ara kuunolu teege noiku puahasikene paigonkege kaana egu teege kunkuhi romuro huumotasino.
\v 28 Iiko laiogo ara iotokoo teegele noiku paigonke ruro lai hama tee kohogasiku. Egu ara tee laigonke mulugei teege aapara egu teege kiloguaine mahukasi.
\p
\v 29 “Oge aga! Aga nau hama kilapo, lai hapeegele poliotoluiku egu lai Paarisii. Lai hama tee aaparakene! Iiko apaga, nako iiko lai aamoi tee hisolomo teulenke mausineki teege laigonke puleligai taalune melahuenimo konkonpenimoi. Egu teego tai teegele hisolomo teenke Kuhuinke noiku kohogasiku teege laigonke mainigai kirohauneego mani hugohugotopeni.
\v 30 Egu lai ioto an-ageni, ‘Nako taage nene anau eikoogele pore tinoharonna tee niigonke puleligai uluunotano nunnuniguinaale, nene mai ageni nno taapuoiniguine, mau tounno.’
\p
\v 31 “Egu ara tioto tegeniele, lai ara mau laigoraiso sihisihiloini, lai maige mau ara tee keerisa teulenke noiku mausineki taaluigirainilu.
\v 32 Teira kilahi teege laigonke puleligai laakauna mau ara koro peruteno piino kaami patagotopenno peteni.
\v 33 Lai taage pohiagai! Poki poolumi! Naura laie tei heiliele puaha opoto ntokoipeni?
\p
\v 34 “Iiko aapo teega nnege teule mausineki egu teule noiku monukasiku egu teule poliotoluikene toroi laino tootopolosi. Eulegele noiku nnoule laie toroi hiisuureele taakapenigu puahai. Egu teule nnoule teegakuua laigonke hopa kohenke toroi nipigagaakeni. Egu teegaago unikene hokogekene toroi konkogipagaakeni.
\v 35 Tee ui legu, tee noituu hapagolui teegele noiku Kuhui pogonke, laakasi teiele pore tei Eipol noi kohogasi taaauna piloogo teiele puaha teinna Sakaraia. Sakaraia eiko Barakia pooni, eiko laie teeluna teiakuua hopa miipa Kuhuinna teisoga marakapa egu tee miigou morua. Tee inna kohogasi hiatolui laie toroi moki muakoipeni.
\p
\v 36 “Nnege mau hama maigerai toroi miginolohini, tei puuni teenke haike iotonke hapagolui teulege noiku eiele muu emunna ulu-ulumoie toroi nohoipai.
\s Jesue Serusalema Pisunoooune
\r (Luuke 13:34-35; 19:41-44)
\p
\v 37 “Serusalema ee, Serusalema, aga nau, hama kilapo! Loo tei mausineki teeluna. Egu anau teule noiku Kuhuie pogonke loono tootouniguleine makasirue kulipagaakelu. Pore hama peesagele Nnege tee logonke tuutuuna nou kopulukolomino teenogu tia tunnei poolumi kupoge suusuupunimonogu suupolopisa hisohisomuisu. Egu ara looge Nne mau tounno tolomeu. \fig hen with chicks|LB00061B.TIF|col|MAT 23|Louise Bass|Teenogu tunneie poorike suusuupunimonogu suulopisa hinhisomui|23:37\fig*
\p
\v 38 “Polulugilora huke, eiko logonna hopa teie Kuhui mau nomo heetui toroi kirohaalo lolugou lei.
\v 39 Iiko aapo teega ioto aalosi, looge Nne toroi tounno nnagono humei, ara tee looge agimono pata, ‘Hosikeipasi tei noi Muminannagele mii hunhumana.’” \f + \fr 23:39 \ft Ei hutu teia Saam 118 hukeguina.\f*
\c 24
\s Jesue Tei Hopa Miipa Kuhuinna Rihatolohomaino Onohoipuu
\r (Maaka 1:1-37; Luuke 21:5-36)
\p
\v 1 Eiko Jesu egu tei hopa miipa Kuhuinna petulo sipaalo oruorugu, egu tinoharo tee pogonke poliotonilu teino upulo eiko hopa miipa Kuhuinna migimiginopau.
\v 2 Nau egu eikooge Jesu nakarounimo aapulu, “Laie mai eeni haike tei hopa miipa Kuhuinna tuituinoge tumotumoi hukehukeni? Nnege mau hama tee maigerai toroi miginolohini, eeni makasiru noriaago mau tounna pomonia lalasia toroi pitoni, tuluge toroi toto moogele nukaipui.” \fig temple mount|LB00250B.TIF|span|MAT 24|Louise Bass|Ei eiko hopa miipa Kuhuinna tege Serusalemage|24:2\fig*
\s Tee Amaragukene Egu Tee Mokikene
\r (Maaka 13:3-13; Luuke 21:7-19)
\p
\v 3 Eiko Jesu egu mau teiele ipulu olivikilu kookoohuisu, tee pogonke poliotonilu kugulage pioipalo ioto aa-aapau,
\p “Poliotolui ee, nene mau toroi miginomeni, ee haike onomu hapagolohomaine. Nau egu teiele loogonna huale egu tei ei tuale kogotasinoge tai apa toroi uliai hapagoni?”
\p
\v 4 Jesue egu tutuhoipuniele aapulu, “Lai mau toroi mani hotugeni tuntuni. Noira mau tounnage pusoge huumo hiinoluni.
\v 5 Iiko aapo tiotogele mugunneego teiele nkonna mii toroi upulo nkonna mii rarikalo aapai, nne eiko Meesaia. ‘Eiko mau Kuhuie lai lakihotopalega melumuuna.’ Egu noiku mugunneego toroi pusogele huumo hiitani.
\v 6 Teego rure piisu hokogenke isigoua toroi nugenugeteni. Egu teego au piisu hokogenke momugoua toroi nugenugeteni. Egu ara loora teegaago mau tou ouluhilo mulugei pitugoilu. Tee haike tiotonke taage mau tee toroi hapagagaipuine, egu ara tei tuale kogotasino koroogo tounno teugo.
\v 7 Teiogo tuhia nna toroi lalugaalo tei nna luugegele kooroipui. Egu anau teiakuue tuhia nori tei nna tapuni toroi koro lalugaalo tei nna luugegele kooroipui. Tege moo tulugoue toroi anaupi teegora kuopale hapahapagagaipu egu teegora imikene hapahapagagaipu.
\v 8 Egu ara eeni haike moki ara iikoonoguraagu, tiage konihugo tei tuutuu koliotoupisa uliai tee ini-ini mauguguinenogu.
\p
\v 9 “Tegerai laiogo toroi karugoilanno nnoulennagele aku porugoilani inigaiotolanno egu puahotolanipisa. Egu lai anau teieego moo toroi luuginogoilunno mukuruluni. Iiko apaga, nako lai aamoi tee iiko nkonke poliotonilu.
\v 10 Eikoogele pore inokooharonna mugunneego teegele paigonke iito toroi toto tungai. Tungalo teule nnoule toroi mukuruanno kotu hoihoitoipani teegele paigonke luugino.
\v 11 Egu anau teego mausine pusorakekene toroi koro italoinno egu anaupi mugunneego toroi pusogele nohani.
\v 12 Tege haigou tulugou noikuogo hama tee mugunne toroi kilopisamo ulugu egu kilahi toroi hama koro kuetui. Egu tiotogele noiku mugunneego tee paigonke heu nnoulegele toroi pilo kamalahui.
\v 13 Egu ara tei noi teiakuue pore kilahi Muminagele italoni hikotoni tee kaami pataguomaina eiko toroi legu lakeupi.
\v 14 Egu ei rure aanegu teinna tuhia hoonna tege moo tulugoue mau toroi sihikaguraagu, egu noiku tulupageegora mau nugitaguraagu, egu tegerai tei muu nomopa toroi hui.
\s Jesue Tei Haipa Kilahi Hapagolohomaine Miginoulu
\r (Maaka 13:14-23; Luuke 21:20-24)
\p
\v 15 “Iiko aapo teega tee tinoharo tei haipa hama tei mala kilahi\f + \fr 24:15 \ft Ei hutu teia Deniel 9:27, 11:11, 12:11 hukeguina.\f* teie mausine Deniel onohoipuuna, teiele hopa miipa Kuhuinna tee miigou kumirai heetupisa italologu hukeniele (Loora noi ee hutu torekimana mau mani kankakopei toreke),
\v 16 egu tegerai teulera noiku Siuriano mau ara omolalo teege iukene upe.
\v 17 Teiogora noi tegerai koro pogonna hopa kunkuhenogele tou agu mai toto simaalo kapumolo.
\v 18 Teiogora noi tegerai pogono sinopi tou agu mai tee uni unomaalo tei nkonna tuponolu kamalinna noho.
\v 19 Hamaara kilapo toroi lei teulegele konihugai elenaikene. Egu anau teule tuutuuna kuanaikene nuu opaopaniomaine!
\v 20 Laira mau uuki heeteni teiele pore melahu halipalege omolenipisa. Teieleegora pore ugusimmonna tou egu Saabatieleegora mau tou.
\v 21 Iiko aapo teega, tegerai egu tee moki hama hokoge toroi hapagoni. Iiko anaumoi muugomu moo laakasinogele emu ee patanogeego mau tounno nno hapagolui. Egu nomogeego moki tiotonke toroi mau tounno noke hapagoni.
\v 22 Eguogo tee iiko muu tiotonke tounno toto tokisaalo momuge hiitologuinaale. Noi noriaago mau tounna lakeugui. Egu ara iikooga noiku teie Kuhui mau tee pogonke sihuasikene tee pore kiloge toroi toto tokisoni.
\p
\v 23 “Eikoogele pore inokooharonna anau noi nnage aalugu, ‘Loo, hukera nau tei Meesaia ei ege tuntuntu!’ Egu anau aalugu, ‘Loo, eiko Meesaia tege tuntuntu!’ Teulera mau tou maige heeteni.
\v 24 Nako aamoi teego Meesaia pusorakene egu teule mausine pusorakene mau toroi koro lalugoinno tee taanihoto laakotasi hapagagaakai. Teirai iri hama hokopa tee noiku momokuluhaiotopanno egu kitilotopanipisa. Tee maigoupunno legu toroi anaupi teuleegora Kuhuie pogonke sihuasiku pusogele kitilotopani.
\v 25 Lai, mai hukeni! Nnege ee haike ulua mau tounno hapahapagoniu uosiotolohimo migimiginolohi.
\p
\v 26 “Iiko aapo teega eguogo noi nnage aalugu, ‘Loo, eiko Meesaia tege lakapisanoge tuntuntu.’ Teugora mau tou orilo toole. Egu anau aalugu, ‘Loo, ei ei, ege kunkugutoni.’ Teiogora mau tou maige heeteni.
\v 27 Tei pore eiko Noi Pooni eugo mooge huomaina, taapa ara eikoonoguraagu hipila, tege lua laupolomonoge petuhoniele anauguina teugoogo lua tukolomono alalougu hukehukeni, toroi hugu hukenna.
\v 28 Nako taage ara iikoonoguraagu mouoto palsa hurutugoinimo upimo moogele nou tuntungagu hukenno mau agenigui, teugoi huta haipa nnanna koo ronromuru. Iiko ara iotokooraagu teegeego ee moki toroi miginoluni tei muu kaaminna momugoue.\fig vultures|lb00075b.tif|col||Louise Bass|Tiga haigo mouoto palsa hukeguinoga mau agegui tege huta haipa nnanna koo ronromuru|24:28\fig*
\s Tei Noi Pooni Pogonna Huale
\r (Maaka 13:24-27; Luuke 21:25-28)
\p
\v 29 “Ara teega iiko mokikene eikoogele pore hapagolohomaine nomoge,
\q1 ‘Tei lua toroi hulo mumuturukui,
\q2 teiogo heekio toroi tounno kauoni,
\q1 teego kaipakene tegerai koro hoogele toroi toto nukaipui,
\q2 egu tee irikene tege koro hookenegele tuituine toroi ninihaipui.’ \rq Aisaia 13:10, 34:4; Soeli 2:10 \rq*
\p
\v 30 “Eikoogele pore inokooharonna tee tai teinke Noi Pooni egu toroi tege koro hoogele aulolugagaakui. Tee tuhiakene uusipasi ege mooge toroi ouluele pisapai. Teulege eiko Noi Pooni egu toroi tiga koro aulua komuiakuua toto huguhugu hukai. Teinko iri egu tei ruuto hoonna hama tei hokopa.
\v 31 Tei uhini tegugu eikooge tee pogonke umiai egu toroi tootounigu, upilo teule pogonke sihuasiku tiga kokuloi koligamia teia hoo totoga nou kopulugaakani.
\s Jesue Teiele Kui Piiki Maakuhuotoulu
\r (Maaka 13:28-31; Luuke 21:29-33)
\p
\v 32 “Nau eira kui piiki hukenno ono-ono kaulasi noke noheni. Tee tinoharo eiko kui tee pogonke akaluke tuu teulo herupaukumonotano, laie egu tee poroho liloge huotougu hukeniele mau agenigui, nakapanolunna pore egu momugoukui.
\v 33 Iiko ara iotokooraagu tinoharo laie eeni haike iotonke hukenimonotano, tee mau toroi ageni tuntuni, eikoogo huta pogonna huale hamaara momugoukulo tuntuntu.
\v 34 Nnege mau toroi maigerai tiilohini, teule noiku eiele pore emunna ulu-ulumoi toroi mau tounno puapuahaisu eeni haike hulo koorui.
\v 35 Teisoogo hooge mooge toroi hunro lolugou liasusi, egu ara tee nkonke hutu mau tounno toroi lolugou leinei.
\s Noi Tounnage Tei Muu Egu Tei Pore Monumonukui
\r (Maaka 13:32-37; Luuke 17:26-30, 17:34-36)
\p
\v 36 “Tee muu egu tei pore noi mau tounnage monumonukui. Maigou teegeego umiai hoogele, egu teieego Pooni, ara teiraie moka legu ono-onohui.
\p
\v 37 “Tei pore Noi Pooni eugo mooge unogolomana, ara eikoonoguraagu pore tei Nooa tuuna.
\v 38 Iikoogele pore luukolo tou tuutuulaupisu uluguleinegele, teero noiku teege moonke haike manitokotopoini ulugule. Iiko anaugule tamu hokogekene maluagaakamo noipamo egu teegero tuu ipigege luuluugita. Teiogo rore roripoinimo nnagono roriotopaiulugule, patagasi ara tee Nooa siipie kuetuuno.
\v 39 Teegeego noiku eiko pore tinoharonna mau tounno saisopau. Anau aapaguineego haipa tei toroi hapagoni teego mau tounno. Ara tee luukolo tuulaulo hulo muagagaakunno huluhulugotouniu puahauno pata. Teiogo pore tei Noi Pooni huomaina, ara iotokoo toroi lei.
\p
\v 40 “Eikoogele pore inokooharonna, anau noigo keuragino tege sinopi haluhalugoiregu, nna toroi koro nohulo egu teira nna toto petu.
\v 41 Eguogo anau teiso konihugaro keuragino noue tee uiti pereeti kompalenke tapaturimo plaua heeheeturegu, tia nnonu koro nohuielera tia nnonu egu toto petu.
\p
\v 42 “Iiko aapo teegara lai mau mani hotugeni tuntuni, iiko apaga, nako lai aamoi tei muu eiko laigonna Mumina huomaina mau tou monukenne.
\p
\v 43 “Egu ara ei hutu mau toroi kakopeni, Eguogo teie noi hopa mounu tei pore eiko pogurai muula huguhuguina ono-onohui, eikooge tei pogonna hopa mau hama toroi mani hotukui tugu egu eikooge pogurai toroi tounno polohui.
\v 44 Laiogo mau toroi luanna kuureni tuntuni, iiko apaga, nako tegura teiele pore tounno toketokennagele tei Noi Pooni huomaina.
\s Maakuhu Teisonna Haluhalunnako Keuragino
\r (Luuke 12:42-46)
\p
\v 45 “Tei noi haluhalunna murelu egu anau tei kakopasi, taapa eiko noi teie pogonna hokomui tee haluhalunilu, eikoogele hopa tuasikene hotukotougu egu anaugiuna, teego noipui mau ara teulege nohalenke teiele pore maipa ououniguina.
\v 46 Eguogo teie pogonna hokomui mamuoniele egu hukulo aguiele ei noi tei haluhalu hama tei melahu hapahapaku, eiko noi haluhalunna tiotonna hama toroi mani tokui.
\p
\v 47 “Nnege mau toroi maigerai miginolohini, eikooge hokomui eiko toroi tee haike uukuha kapu eiko teuteuguine hotuhotukasi heetui.
\v 48 Egu ara anau eiko haluhalunna tei noi kilahi legu eiko egu pogoraiso ioto onohologui, “Eikoogo ei nkonna hokomui tege maku piloogo hamaara hokotuina,”
\v 49 egu tegerai teule haluhalunilu nnoule eikoogele hopa nori tuasiku kilapo kaahiotopale laakoipugui. Laakoipulo anau punotaleego punopunolagaakunigui egu teulenko noiku kilogilu tamugamo luugitamo un-ulugui.
\p
\v 50 “Eiko hokomui eikoonna haluhalunna egu teiele muu nna eikooge tounno tokutokuinagele hugui. Egu anau teiele pore nna eikooge tounno monumonukunagele hugui.
\v 51 Eikooge hokomui eiko pogonna haluhalunna hamaraague kinkirohulo toroi teulenko noiku aaparakene nou haupuni. Ura egu teulenko teugoi kilaporaisie pisapisapamo egu anau teegora paigonke kolipe nasinasirigotopaaka.
\c 25
\s Maakuhu Teenna Konihugai Lilogomiku Kipulo
\p
\v 1 “Eikoogele pore inokooharonnagele tei tuhia hoonna toroi ara iikoonogu konihugai kipulo lilomaukene, tee paigonke laamu kogiotopagaakalo tei noi roripologuinna hairapisa upeunenogu lei.
\v 2 Eulikoo lilogomiku anau teule noke upuleia huuma egu teule noke upuleia kakopasiku.
\v 3 Nau egu mau anaaau teule lilogomiku huuma tee paigonke laamu muakaiele karasine kuuratai tounno nno muakau.
\v 4 Egu teule lilogomiku kakopasiku sakahoiniele anau tee paigonke laamu muamuakamo teego karasine kuuratai teegele korigi mau muakau.
\v 5 Tei noi roripologuina egu hamaara nanuaalo toulahu huu. Nau eule lilogomiku egu nuugipoiniele ara toto aasamoi.
\p
\v 6 “Nau egu mau tee muumoruolunotano, tei soonolu nugitau ioto aguuna, ‘Lai, hukenira, tei noi roripolomana egu hunhunhu. Hunnora egu salaga hairotopeni.’
\p
\v 7 “Tegerai eulikoo lilogomiku egu mau koro lalugoinno tee paigonke laamu kohogagaakau.
\v 8 Nau egu mau eulikooge lilogomiku huuma teule lilogomiku kakopasiku ioto aapalu, ‘Aga lai, nene eeni niigonke laamu puapuahu. Iikoogara laigonke karasini nno kuago karaulotomeni.’
\p
\v 9 “Teulege egu tutuhoipaniele aapalu, ‘Mau toroi tounno nno olohini. Nene ee karasini lainko hoitalegele tou maigou. Laira ara mau pini teuleno noiku karasini tantarapitamoi, ura egu tee laigoraisonke tiga puunipeni.’
\p
\v 10 “Egu ara tinoharo teule tee karasini kootapisa upeunoge un-ulugu, eiko noi roripologuina egu teugo pataguu. Teule lilogomiku upuleia mau mani kuuraune egu mau eikoonko teie hopa tamu rorenna kuurotopaunage upilo kuitau. Teiogo aitou egu mau pakipaalo hikotolu.
\v 11 Nau egu mau tee nomogeraagu, teuleego lilogomiku noke upuleia egu upulo teugo mou italoinno soogamo aa-aapau, ‘Mumioi ee, mumioi! Eira pake perukoimeni!’
\p
\v 12 “Egu ara eikooge tutuhoipuniele mau aapunimoi, ‘Nnege lai mau toroi maigerai miginolohini, nne taapa lai mau tou monulohinna.’
\p
\v 13 “Iiko aapo teega laiogora luanna mau mani hotugeni tuntuni. Nako laiogo mai tei muu egu tei pore tei Noi Pooni huomaina monumonukenne.
\s Tei Maakuhu Teenna Haluhalunilu Paileia
\r (Luuke 19:12-27)
\p
\v 14 “Nnagonoogo tei tuhia hoonna toroi ioto maakuhuotoposi, eiko ara teinoguraagu noi nna teiele nugonugo isipa sakahaalo oruuna. Tee tou sakasakahoni ulia teule pogonke haluhalunilu soogoipuuno egu tee pogonke kapu teulenkega aku petulo sakaholuna.
\v 15 Eikooge hokomui tee pogonke kapu eulegele haluhalunilu hoituune tee paigonke monukale egu kankaga hukuhukui. Egu mau anaaau tei nna nugani mooni kukurei upugami ooou, egu tei nna mooni ara kukurei kerigo ooou, egu tei nna mooni ara kukurei nori ooou. Tioto hapahapakulo egu tegerai sakahaalo oruu.
\p
\v 16 “Tei noi tee mooni kukurei upugami nohuuna ara mau tinoharo pilo tee mooni halugotopale laakuu. Haluhalugotoumo tee mooni koro taapuasinke ara nnagono kukurei upugami hairuu.
\v 17 Teiogo haluhalunna nna tee mooni kukurei kerigo nohuuna mau ara tinoharo pilo halugotopale laakuu. Haluhalugotoumo tee mooni koro taapuasinke ara nnagono kukurei kerigo hairuu.
\v 18 Egu ara tei haluhalunna paileianna tee mooni kukurei nori nohuuna pilo, moo henhekelulo tee pogonna hokomui pogonke mooni kugutumo teugo lomotuu.
\p
\v 19 “Poreego hama isipaga nomoge, eiko hokomui eulenna haluhalunilu paileia egu mamuolu. Mamuaalo egu teule haluhalunilu soogoipulu tee pogonke kapu halugotopaunogu miginopapisa.
\v 20 Nau eiko noi mooni kukurei upugami nohuuna egu teenko noke kukurei upugami koro taapuasi teino pogonna hokomui pilo mau aapuu, ‘Mumioi ee, looge nne tee mooni ara kukurei upugami omeu. Eera huke, nnagono noke kukurei upugami koro taapuasi hairomino.’
\p
\v 21 “Nau egu teie pogonna hokomui manitokoipumo aapuu, ‘Aga, hamaara mani, loo nkonna haluhalunna, hama tei melahu egu murelu. Looge tee mooni kuagoko hama mani hotukei halugotopei. Iiko tiotogele nnege loo toroi tee haike hama peesa ulu hiinotolosi. Hulora nnenko nouele manitokohemo lesimoire.’
\p
\v 22 “Teiogo noi tee mooni kukurei kerigo nohuuna egu hulo tei pogonna hokomui ioto aapuu, ‘Mumioi ee, looge nne mooni ara kukurei kerigo omeu. Eera huke, nnagono ara kukurei kerigo koro taapuasi hairoipomino.’
\p
\v 23 “Teie pogonna hokomui egu mau tutuhoipuiele aapuu, ‘Aga, hamaara mani, loo nkonna haluhalunna, hama tei melahu egu tei murelu. Looge tee mooni kuagoko hama mani hotukei halugotopei. Iiko tiotogele nnege loo egu toroi tee haike peesa hotukotolosi. Hulora nnenko nouele manitokohemo lesimoire.’
\p
\v 24 “Tegerai egu tei noi tee mooni kukurei nori nohuunage pilo tei pogonna hokomui aapuu, ‘Mumioi ee, nnege loo mau aa-aaposi loo tei eiko noi hama tei nakapasi. Teego kopaipale tounno tiga sukupailologuinoga haike kopekopeguina. Egu tokisaleego tounno tiga moo hikiloipimonoga tee haike tokitokiseguina.
\v 25 Iiko tiotoga ouluhoilomino egu iiko logonke mooni nnege milo teugo moogakuu kugutoilotu. Eera huke, nau tee logonke mooni eeni.’
\p
\v 26 “Nau egu eikooge pogonna hokomui tutuhoipuiele aapuu, ‘Nau loo tei haluhalunna hama tei mala ipisana. Nako loo mai iiko nne mau ageagei eiko tei noi anaumana haikeego tounno sukupumonoga kopukopumana egu tokisaleego tounno tiga moo hikiloipumonoga tokitokisumana?
\v 27 Mai iikoo ee nkonke mooni looge pilo tioto hapahapakeune? Nako taage benkiele tou siseune egu tinomu mamumologuinomu teenko koro taapuasi nnagono nohokuine.
\p
\v 28 “‘Eera mooni kapuenno eiko koro noi mooni kukurei kipulo muumuuroupina openi.
\v 29 Iiko aapo teega tei noi mau haike noke muumuusoupina toroi noke koro peesa lalasiele muuroupi. Ura egu mau tei mahugaipasi lei toroi tuitui. Egu tei noi tounno haipa nna muumuusoupina, maigou tinoogo kuago toroi kapuoipui.
\v 30 Egu eikora haluhalunna arasuonno nohenno poko mumuturuno louhenigu, teugoi toroi ana-anaupi pinpisaura egu teera pogonke kolipe nasinasirigotou.’
\s Teie Noi Pooni Teule Noiku Tulupa Toroi Minnoukuni
\p
\v 31 “Tinoharo tei Noi Pooni huomainotano, eiko teenko pogonke umiaiku teiakuue ruuto hokopa toroi hui. Eiko toroi teugo lopigou ruutohasino teegele ruuto hoogiraine koohui.
\v 32 Tee tuhiakene uukuha toroi teia ulu nou kopulugoini. Egu eikooge tee noiku toroi piirounno teegele potu kerigo hoituni. Ara teenogu teie orutunna tee sipisipi teegakuua meemeekene muugou putagagaakuguinogu. \fig sheep and goats|LB00017B.TIF|span|MAT 25|Louise Bass|Teie orutunna tee sipisipi teegakuua meemee toroi muugou putakuni|25:32\fig*
\v 33 Eikooge tee sipisipi toroi teiele pogonna aku maimakunna porugagaakuni, egu teera meemeekene teiele pogonna aku mannahenna sisaakuni.
\p
\v 34 “Tegerai egu teie mumioi tuutopenna teule noiku teia pogonna aku maimakuunna toroi aapuni, ‘Lai, hunira! Lai teie Moka mau tee hosikeiotopasiku. Teiakuura tuhia teie Moka mau muugomu tei moo tou koniupi kuurotopoiluluna toroi kuetenno laigonna hiiteni.
\v 35 Iiko apaga, nako nne aamana kuomuisu ara laie legu noipui omeniu noipotu. Egu tuua taarosiuogo tuu omeniu noipotu. Ropiuro nugunugogo ara laie legu teugo laigono hopa luimelu.
\v 36 Teegaago paaroga runrurigoku ara laie legu paaro kaihotomelu. Egu teego minkaie nugunugu ara laie legu hotumelu. Teieleego hopa kiimatanna nugunugu ara laie legu tagaloimelu.
\p
\v 37 “Tegerai egu toroi teulege noiku kohogasikenege aapai, ‘Mumina ee, iiko nenege loo onomu kuopasi tugutugu hulohinno paugoilohilune? Egu onotano teia tuua taarilo tugutugu tuu olohiniu noipeu?
\v 38 Nau loo onomu ropiuro leisu hulohinno tee niigono hopa luilohilune? Egu onomu paaroga hopuhopulologu paaro kaihotolohilu?
\v 39 Iiko loo onotano hipoluisu hulohilune? Egu onotano teiele hopa kiimatanna tugutugu tagaloilohilu?’
\p
\v 40 “Nau egu teie mumioi tuutopeena toroi tutuhoipuniele aapuni, ‘Nnege lai hama tee maigerai toroi miginolohini, tei haipa apami melahu laie teegele eule nkonke noiku nonomonukahi mii tou teunimoi hapakelui, iiko-iiko Nnegele hapakelune.’
\p
\v 41 “Tegerai egu teule noiku teiele pogonna aku mannahenna pahega toroi aapuni, ‘Tegera maku tuloini lai, mau holigopasiku. Teiakuura oguai tuasi Seetani teenko pogonke umiaikene kuurotopoipuluna pinno tuloini.
\v 42 Nako lai tee anaumoi nne kuopasi nugunuguogo mau tounno paugoimelu. Egu tuua taaromino nugunuguogo haipa mau tounnage luugilotomelu.
\v 43 Nne anau ropiuronogu nugunuguogo laie tee laigono hopa mau tounno luimelu. Egu teegaago paaro hopuhopumologu laie mau tounna haipa kaihotomelu. Egu hiiporu nugunuguogo laie mau tounno kahiloimelu. Egu teieleego hopa kiimatanna nugunugu laie mau tounno tagaloimelu.’
\p
\v 44 “Egu teulegeego toroi tutuhoipaiele aapai, ‘Mumina ee, nau iiko nenege loo onomu kuopasi tugutugu egu tuua taarilo tugutugu egu ropiuro tugutugu egu paaroga runrurigegu egu hiipolulo tugutugu egu teiele hopa kiimatanna tugutugu, hulohinno tounno taapulohilui?’
\p
\v 45 “Egu Eikooge toroi tutuhoipuniele aapuni, ‘Nnege lai hama tee maigerai toroi miginolohini, tee haike laie eulegele mii tou teunimoi tounno hapagagaakelui, iiko-iiko nnegele tounno hapakelune.’
\p
\v 46 “Tegerai egu teie oguai ara tiotoraagu tuasi toroi upilo tukoini. Egu ara teule noiku kohogasiku teiakuu luma tuasi toroi upei.”
\c 26
\s Tei Tarugala Jesu Taalenna Naukau
\r (Maaka 14:1,2; Luuke 22:1,2)
\p
\v 1 Tinoharo eiko Jesu egu teeni ee haike tuluge kogorale kogotoniele, tee pogonke poliotonilu egu ioto aapulu,
\v 2 “Laie mau monumonukeni tei tamu hokopa Puahage Ntukuluna koorohimana ara muu kerigo pitolipoipui. Egu tei Noi Pooni toroi teulegele luugino pogonke aku porukagu teulege toroi hiisuureegele taakapai.”
\p
\v 3 Eikoogeleego pore nori inokooharonna teuleego osisikunke mumia egu teenko Siunonke ulasiku tege Kaiapasi, eiko osisikunna pule pogonoge hopa upilo nouoilu,
\v 4 tei sala nna hairalo tei Jesu hikikue nohalo pai tuupi hiitapisa.
\v 5 Egu ara mau ioto aapau, “Ei haipa anaumana tounno teiele muu hokopa tei tamu Puahage Ntukulunannagele pore hapakalenna, tegura noikue hukalo pururuoinno piisu paigu raruotopalo horopotopaiele ulimani.”
\s Jesu Petaniia Konihugo Nnonue Kulue Pule Uupoipuu
\r (Maaka 14:3-9; Siooni 12:1-8)
\p
\v 6 Nau eikoogele pore inokooharonna, eiko Jesu tege Petanii Saimoninnagele hopa tugutugu (Saimoni muugomu eiko hiipo kilahi morikiana teuguleina.)
\v 7 Tinoharo egu tia noi nnonu konihugo pootologele kuluogo hama tei tarenna mani kuhisasi muakulo teugo huu. Eiko Jesu tamutamuguunotano iakooge konihugo eiko kulu eikoogele pogonna pule oologotopoipuu.
\p
\v 8 Egu mau teege poliotonilu iakooge konihugo eiko kulu tioto tiinoupisu hukaiele, hamaara siimutunno tege paigoraiso aa-aapau, “Kuluogo iage ara ouougana hiahiatulo petui.
\v 9 Ia maku tounno aguagui ei haipa teitei eiko mooni paiguele tarapitaalo, mooni nohaalo teule momoruai opologuina?”
\p
\v 10 Egu ara eikooge Jesu mau onohuu tee hutu teege pogonke poliotonilu ono-onohaune, egu mau aapulu, “Laie iako ia konihugo apaga teeteepeni? Eiko kankaga taapa hama tei melahu nnegele hapakuina.
\v 11 Teule momoruai taage toroi luanna lainko tuntunne, egu ara nne tounno toroi luanna lainko nunnunna.
\v 12 Iage konihugo nne teiele hisolomo kuukuurotomumo teie kulu ei nkonna koo uupui.
\v 13 Nnege lai mau toroi maigerai miginolohini, tege haigou ummaine tulugoue tei rure aanegu taatihoipamonoge, teiogo kankaga iage konihugo hapakuina toroi onohoipamo tia konihugo monumonukai.”
\s Siurasie Jesu Kotu Muuropoipuune
\r (Maaka 14:10,11; Luuke 22:3-6)
\p
\v 14 Tegerai egu iikoogele keuragino luugo noi pogonna mii eiko Siurasi Isikarioti, teuleno osisikunke mumia pilo
\v 15 teule nakarounimo aapulu, “Nau eguogo nnege lai taapulohimo eiko Jesu laigonkegele aku porukoku, laie nne haipa apa omenigui?” Iiko tiotogele eulikooge tee mooni silipa sara pailehiele maigou tontorikalo egu opau.
\v 16 Tegerai eikoogele pore koronopo eikoogero Siurasi egu tee sala sansalagoipugule eiko Jesu teulenkegele aku porukalenna.
\s Jesu Teenko Pogonke Poliotonilu Tamugauna
\r (Maaka 14:12-21; Luuke 22:7-14, 21-23; Siooni 13:21-30; 1 Korint 11:23-25)
\p
\v 17 Eikoogele muu uliainna teege noiku Siuno tei tamu hokopa pereeti iisi\f + \fr 26:17 \ft Ei tamu teiele uiki nori kooraguleina egu pereetiogo ara tee iisi tou teumoi noipagule. Tei tamu teinna Puahage Ntukuluna teiele muu uliainna noipalo egu teiakuu tamu pereeti iisi tou teumana upegui.\f* tou teumoi noipaguleinnannagele pore, tee poliotonilu egu upilo eiko Jesu nakaropamo ioto aapau, “Looge tee haigou oumaku ageagei tei tamu Puahage Ntukuluna\f + \fr 26:17 \ft Puahage Ntukuluna eiko nna minie Paasoopa tokatoka, laagoluno teiele Eksorasi 12. \f* monumonuele noipeguina tege kuurotopoilohigui?”
\p
\v 18 Eikooge Jesu egu tutuhoipuniele aapulu, “Teiera uni hokopa pinno eiko noi nna toroi aapeni, ‘Teie niigonna poliotonna ioto agui. Tei nkonna pore hama momugoukui. Nne teenko nkonke poliotonilu tei tamu Puahage Ntukuluna monumonu hiitohimo noipalenna eikoogele logonna hopa toroi noipohini.’”
\v 19 Iiko tiotogele mau anaaau teulegeego poliotonilu tei tamu Puahage Ntukuluna monumonuele noipalenna teitei ara teie Jesu teepulunogu upilo kuurotopau.
\p
\v 20 Nau egu tee muuleeeunotano, eiko Jesu egu teenko keuragino luugo tei potono apisai toto nougoilu tamugapisa. \fig last supper|LB00320B.TIF|span|MAT 26|Louise Bass|Teule keuragino luugo tei potono apisai toto nougoilu tamugapisa|26:20\fig*
\v 21 Koohululo egu tee tamutamugamo eikooge Jesu ioto aapulu, “Nnege lai mau toroi maigerai tiilohini, laiele noi nnage nne toroi teegele luugino paigonkegele aku porugoimui.”
\p
\v 22 Tioto nugitaiele eulikoo hamaraagu kilapo tokalo egu tege norinorino eiko Jesu aa-aapage, “Mumina ee, mai nnege tou?”
\p
\v 23 Jesue egu tutuhoipuniele aapulu, “Tei noi nne kotu muuropoimuina eiko noi nnenko teiele riisi nori tantamugohemana.
\v 24 Tei Noi Pooni mau toroi puahuina teenogu teiele hutu miipa kenkehuronnogu. Egu ara hama kilapo teiele noi eiko kotu muuropoipuina! Hama mani leguine eiko mau tou koleugui.”
\p
\v 25 Tegerai egu eikooge Siurasi, eiko Jesu kotu muuropoipuunage, nnagono ioto aapuu, “Poliotolui ee, mai nnege tou?”
\p Nau egu Jesue tutuhoipuiele aapuu, “Nau, eiko-eiko loo.”
\p
\v 26 Tinoharo eulikoo tamutamugaunotano, Jesue egu tei pereeti nohulo Kuhui manitokoipulo, hisikulo egu tee pogonke poliotonilu hoitoipunno ioto aapulu, “Ei tei nkonna koo, nohennora noipeni.”
\p
\v 27 Tegerai eikooge egu nnagono tei kaapu uaini teumana nohulo koro muurooou. Muuroulo egu tei Kuhui manitokoipuloraagu, egu teule ouniele aapulu, “Lai tulupa norinorino uaini ara eia tee paapeno toroi noipeni.
\v 28 Ee tee nkonke inna, tei malumalu lilahi teie Kuhui teenko noiku moonilu hapakulo kehikuina. Iiko teulega noiku mugunne toroi hiatonne teega kiloguaine kiinihaipunimo.
\v 29 Nnege mau toroi tiilohini, tee emuele koronoro nne teego uaininke kolemu toroi tounno noke noiposi patagasi teiele muu lainko tei uaini lilahi teiele Mokanna tuhia nouele noipohiomaino.”
\p
\v 30 Tegerai egu tei akalu Kuhui lesihalenna nna tiitiipalo egu teie ipulu olivikilu lagutoilu.
\s Jesue Tee Piitage Hikinouomaine Onohoipuu
\r (Maaka 14:27-31; Luuke 22:31-34)
\p
\v 31 Tegerai egu Jesue teule mau miginounimo aapulu, “Emu eiele muulanna teega haike nnegele hapagolomoia, laie teego laigonke iito nnegele toroi tungotopenno egu piloimenno omoleni. Iiko mau tee tege kehurasinoge an-aguine teie Kuhui aguu,
\q1 ‘Nnege tei paigonna hotuhotukasinna teeku,
\q2 tee sipisipikene ara tee ouougana toroi omolai.’ \rq Sekaraia 13:7 \rq*
\p
\v 32 “Egu ara teia puaha nomoge luma temulo, nne laia ulue teugo Kalelii toroi orosi egu laie tiga hunno toroi hairotomeni.”
\p
\v 33 Nau egu mau tei Piita koro hokologuiele aguu, “Nne mau aa-aaposi, maigou eule nnoule tee paigonke iito loogele teuteunimoi teega haike loogele hapagolomoi tungotopalo piloilalo omolaguogo, nne mau tounno nopoto tinamumana.”
\p
\v 34 Jesue egu tutuhoipuiele ioto aapuu, “Piita, nnege loo hama tee maigerai toroi tiilosi, emu muula kukurei tou konkokoreguisu, looge nne paimuugaie toroi hikinomei.”
\p
\v 35 Eiko Piita ara mau sinngoni hokologumo ioto aguu, “Mau tounno, pai tokugu! Maigou tee puahage piasi leguogo nne mau tei loonko puahohemana. Loo mau tounno hikinolomana.” Teuleego noke poliotonilu ara tioto hokologau.
\s Jesu Tege Ketsamani Uuki Heetuune
\r (Maaka 14:32-42; Luuke 22:40-46)
\p
\v 36 Tegerai eiko Jesu egu teenko pogonke poliotonilu teugo haigou Ketsamani tokasino upeu. Teugo patagalo eikooge eulikoo egu ioto aapulu, “Laira ege kookooluniu nne eugo milo toroi tege uuki hiitosi.” \fig Gethsemane garden|HK00353B.TIF|span|MAT 26|Horace Knowles|Tee haigou Ketsamani tokaguleino eugonogu hapakasino|26:36\fig*
\v 37 Eikooge Jesu egu anau nna tei Piita egu teiso Seepetii poonigito ara teule luipunno upeu. Eiko egu hamaara kilapo tokale hokopa mauguu egu anau maumaugu tounno tanapaago hama tei hokopa mauguu.
\v 38 Nau egu tegerai teule miginounimo ioto aapulu, “Nne tei nkonna mulugei teie kilapo tokale toto nanisulo tuntuntu, egu puahotopaleego toroi puahotomui. Lai eugoi toroi tuntuni egu Nnenko hotugohini.”
\p
\v 39 Eiko Jesu egu tee pogoraisono pilo teugo toto tungulo, tei pogonna kunohi egu toto moogele porukuu. Egu tege uuki heetumo ioto aguu, “Moka ee, eira kapu teinna moki looge riirikalegele maigoupasi legu nnegera mau tou noipo. Egu ara maige teira logonna hisou mau kooru, nnenna hisou tounna.”
\p
\v 40 Tegerai egu mau teeno pogonke poliotonilu paileia unogaalo ara aa-aasaisu hukulu. Egu eiko Piita nakaroumo ioto aapuu, “Lai mai noiku nnenko ara poreno kuagogeleego tounno hotugohiguine?
\v 41 Korora mau totiloini hotugeni uuki heeteni ura egu teegele umiumi lai mau tounno tungeni. Tei ula taa hama tei hisouasi iiko ara eiko koo herupau.”
\p
\v 42 Nau eiko Jesu egu nnagono kemugoino uuki heetupisa orulo, egu uuki heetumo ioto aguu, “Moka ee, eguogo ei kaapu nnege mau toroi tounno peleliposina, mau toroi noiposi, ura egu tei logonna hisou toroi hulo maigoupui.”
\v 43 Tinoharo eiko unogaalo, eulikoo nnagono aa-aasaisu hukulu, iiko apaga, nako iiko paigonke ruro mokihagaakoipunno.
\p
\v 44 Iiko teega eikooge eulikoo egu ara hukuhukunno petunno oruu. Orulo egu paimuunagele nnagono uuki heetuiele hutu ara iiko mau uliai kogoruune konkogoruu.
\v 45 Tegerai eiko egu teuleno poliotonilu nnagono unogaalo ioto aapulu, “Lai mai koroogo aa-aaseni, maumaureni? Egu ara mau toroi hukeni pore ei patagui tei Noi Pooni teegele noiku kilogilu paigonkegele aku orumana.
\v 46 Korora laluloinno mini, eiko noi nne teegele luugino paigonke aku porugoimumana ei momugou muusulo tuntuntu.”
\s Jesu Teege Luugino Muuropaune
\r (Maaka 14:43-50; Luuke 22:47-53)
\p
\v 47 Nau eiko Jesu egu ara tee hokohokologuunotano, eiko Siurasi, eulikoogele keuraginoluugo tei nna ara teugo pataguu. Eiko aamana teulenko noiku hama tee mugunne teulege osisikunke mumia egu teulege Siunonke ulasiku tootopalunenko nougai kooroiluna. Teenko akapaikene, anau nnoule tee painatukene egu nnoule sapakakene muakasikene.
\v 48 Eikooge Siurasi mau uliai tei tai nna ounimo aapulu, “Neee, tei noi laie muuropenimana eiko noi nnege milo nuuguomana\f + \fr 26:48 \ft Noi nuuguale Siunonnagele tatalu noi manitokoipale. \f*.”
\v 49 Nau eiko Siurasi egu ara mau kohogasi teino Jesu orulo egu ioto aapuu, “Poliotolui ee, muula!” Teepulo egu mau nuuguu.
\p
\v 50 Jesue egu tutuhoipuele aapuu, “Nkonnu, teira haipa hapakepisa huina ule hapake.”
\p Tegerai egu teule noiku upuiele eiko Jesu teitei egu mau muuropau.
\v 51 Muuropaunotano teege Jesu pogonoule nnage tei pogonna painatu koro paatulo eiko osisikunke mumia paigonna haluhalunna nna ara lumu koorotopoipuisu tunguu.
\p
\v 52 Nau egu eikooge Jesu aapuu, “Eikora logonna painatu ule teugo pogono reruno sise. Iiko apaga, nako iiko noiku teie painatu piisuaipoinimoi, ara toroi teie painatu puahaipai.
\v 53 Loo mai tounno ageagei nne maugoupasi teiele Moka soogoku, tee umiaikene piisunilu hama tee peepeesa potu\f + \fr 26:53 \ft Tee potu kerigo luugo teenke umiai iiko ioto tuituine, teegele Roomaninke luugenilu tei potu (kurupu) norimoi kuue luugenilu noua kukurei tuhigai teuguleina. \f* kerigo luugogele maigoupasi ara eetanoraagu tootounigu taapumaniguine?
\v 54 Egu ara tee tioto legu, teera hutu teiele buuku miipa kenkehuronne opoto kooru iiko mau an-aguino teugora tioto hapagolo?”
\p
\v 55 Eikoogele pore inokooharonna eikooge Jesu teule nounou tiga egu ioto aapulu, “Iiko mai laie nne noi muromuro hama tei noikue ouluhoipasi tokoimenna iikoonko painatukene sapakakene nomenipisa huoimeni, nee? Nako mai nne tounno eiko luanna teiele hopa miipa Kuhuinna teule noiku polipoliotopolomana, egu tiga humenimo apa nonnohoimeni?
\v 56 Egu ara iiko ee haike ioto hapagolui taage iiko poropitakenenke hutu kehuraune hulo maigoupupisa.” Tegerai egu mau anaaau teegeego pogonke poliotonilu ara pitalo omolalo tounoi aguu tege tukaipui.
\s Jesu Minnouele Italoluno
\r (Maaka 14:53-65; Siooni 18:12,13,19-24)
\p
\v 57 Teulege noiku eiko Jesu muuropalo uliai teugo osisikunna mumioi Kaiapasi pogono uni piotopau. Teuleego hapeegele poliotoluiku egu teule Siunonke ulasiku teugo nou upilo tege nouoinno un-ulugu.
\v 58 Egu ara eikooge Piita eiko Jesu teitei ara hama nomo isigouele minminsuge. Piloogo ara hikikue teugo osisikunna mumioi pogonna hopa ululou leileino pilo teenko poolisigai koohuluu. Eiko aapasi teugo peu teira Jesu aapo tioto hapakamana.
\p
\v 59 Nau eikoogele hopa teege osisikunke mumia egu teenko Siunonke ulasiku tei noi nna sansalagage, tee hutu pusokene eikoogele Jesu karugotougu egu eiko mau tei puahanna hiitapisa.
\v 60 Maigou teego noiku mugunne upuu teenko hutu puso eikoogele Jesu karugotopalenke. Egu ara mau tounno nna maigoupuu. Hama nomogeraagu legu teiso noigo keuragino nnako koro italoinnro,
\v 61 egu aguru, “Ei noi ioto aguaguguina, ‘Nnege eiko hopa miipa Kuhuinna taapa rihatomino ara muu pailehiele konipomino kogotokuina.’”
\p
\v 62 Tegerai egu teie osisikuele mumioi leileina koro italaalo egu eiko Jesu ioto aapuu, “Loo mai ee hutu noikue loo tukilotopoilaine tounno tutuhimana? Mai loo eegele hutu noikue loogele kogorainaga lalasiele hutu muuge noke kogorimana?”
\v 63 Mai eiko Jesu anaumana haike noke kogoruuna ara mukukeku itaitalolu.
\p Egu teie osisikunna mumioi ioto aapuu, “Teiele Mumina Kuhui lumatu pogonnagele mii nnege loo aalosi maalopilora mau aameni, Nne anau maige tei Meesaia, eiko Kuhui Pooni.”
\p
\v 64 Jesue egu tutuhoipuiele ioto aapuu, “Nako iiko-iiko ara looge kogoreinogu. Egu ara nnege lai tulupa mau toroi aalohini, Tege koro ulue laie tei Noi Pooni teiele aku maimakuuna teinnagele Noi Irimasi kookoohuisu toroi hukeni. Egu nnagonoogo teegakuue komui hoonke huguhugu toroi hukeni.”
\p
\v 65 Tegerai eiko osisikunna mumioi egu eiko pogonna tuponolu muiele totonoro tupotupogologuina pesikuiele aguu, “Ei noi Kuhui leehuotoumo tioto hokologui! Nenera apaga nnagono noiku nnoule salagolohi ei noi hutue sihisihigaipapisa. Hukenira, nako aamana ei ara eetano nugenugeteniu Kuhui laasihotoupi.
\p
\v 66 “Nau laie opoto ono-onoheni, nee?”
\p Egu tutuhoipaiele aapau, “Eiko noi kilahi mau tei puahumana.”
\p
\v 67 Tegerai eiko egu anau kunohia turupaipamo, egu miue tugatugapage. Nnoulegero sokopamo
\v 68 egu malugue tahugamo aa-aapage, “Nai, Loo teitei eguogo eiko Meesaia, ulera teinogu Mausine hokologilo aameni nne noi teie sokomui.”
\s Piitage Jesu Hikinoooune
\r (Maaka 14:66-72; Luuke 22:55-62; Siooni 18:16-18, 25-27)
\p
\v 69 Eikoogele pore inokooharo eiko Piita egu tege osisikunna mumioi pogonoge hopa ulue teenko nnoule kookoohuluisu, egu mau tiage konihugo haluhalunnu nnonue hulo aapuu, “Loogo eiko eulikoogele Kaleliino nna teinko Jesu tuasi.”
\p
\v 70 Egu ara eiko egu mau ara teulega noiku tulupa ulue hikinopolomo aguu, “Nne anaumana iikoogo haike mau ara tou monukosine looge konkogore.”
\p
\v 71 Tegerai eiko egu koro lalugaalo teugo kuitolomono oruunoga egu tiage konihugo leluhago hukulo teule tege itaitaloilui ioto aapulu, “Eiogo noi eikoonko Jesu Nasaretia leina tuasi.”
\p
\v 72 Eiko Piita egu nnagono tege mologopolomo hikinopolomo an-aguu, “Aga lai nne eiko noi kuagoogo mau ara tou monukosina!”
\p
\v 73 Teega nomoge, ara tou hokohoko egu teule tege itaitaloilui nnoulege pioipalo egu ioto aapau, “Nau loo taapa mau hama maige ara mau eulikoogele tei nna, iiko apaga, nako ara eulikoonoguraagu hokohokologimana.”
\p
\v 74 Eiko Piita tege egu pogoraiso holigopolomo aguaguu, “Mau tei maalopasi, nne anau pusopusomolomonogeego teie Kuhui toroi maumaugu hukotomui. Nne ara mau aalohini nne eiko noi hama tei tou monukosina,” Nau egu ara inokooharo eiko kukurei mau ara koro kokoreegumana.
\p
\v 75 Tegerai eikooge Piita egu iiko hutu Jesue miginoooune monukuu: Iiko aapuune, “Looge nne kukurei tou konkokoreeguisu paimuugaie toroi hikinomei.” Egu igikoorai haigou mou sipaalo teugoi oo-ookolaipolu.
\c 27
\s Eiko Jesu Teino Pailati Piototopaune
\r (Maaka 15:1; Luuke 23:1-2; Siooni 18:28-32)
\p
\v 1 Nau egu teia koro muu lalasinna tee hama togetogeno, teulege osisikunke mumia egu teenko Siunonke ulasiku upulo hutu nou hikotalo eiko Jesu egu mau tei puahanna tokau.
\v 2 Eiko Jesu egu muuropalo karukarukalo, taaguotopalo piotopalo teiele mumioi Pailatinna aku porukau. Pailati eiko tinoharo teugo Siuria teie Roomani kapumani meluupisu teugo hotukui tuguleina.
\s Tei Puaha Teinna Siurasi
\r (Aposolo 1:18-19)
\p
\v 3 Eiko Siurasi tei Jesu kotu muuropoipulo teegele luuginonke aku porukuuna egu eiko Jesu hukuiele aguu nau ei tei mau tei puahanna hiitai, eiko egu hama kilapo tokuu tee kankaga eikooge teiele Jesu hapakuunega. Tee mooni silipa sara pailehiele maigou eikooge teia Jesu muuroooune egu teuleno osisikunke mumia egu teuleno Siunonke ulasiku unogotooou.
\v 4 Pilo ouniele ioto aapulu, “Nne hama kiromaalo, tei ei noi amaragu tou teumana laigonkegele aku porukosiu egu laie toroi teenno puahotopeni.”
\p Egu eulikooge tutuhoipaiele aapau, “Eke, nako eiko mai nenenna amaragu, taapa logonna kagerilana emu huupuei.”
\p
\v 5 Iiko tiotogele eikooge Siurasi tee mooni ara poko teiele hopa miipa Kuhuinna riupagaakulo sipaalo pilo kehisaalo puahuu.
\p
\v 6 Teulege osisikunke mumia tee mooni egu nounoukalo ioto aapau, “Eeni mooni nenege teenko mooni teinke hopa miipa Kuhuinna nou holopalegele mau hama tounno maigou. Iiko apaga, nako ee mooni aamoi tee kotu mau innage uupasi.”
\v 7 Iiko aapo tiotogele eulikoo egu mau hutu hikotalo aapau, eege mooni toroi tee moo nnomaku tiga haigou noi utau konpailuke pogonoga puumpohini. Ura egu teugo tee hisolomo tee noiku tounno Siuno lomotaleno lei toroi tuitui.
\v 8 Iiko aapo tee uiele iiko haigou emuroogo ara tee moo innaraina tokatoka.
\v 9 Tei hutu nna teie mausine Seremaia kogoruuna egu hulo koisuolu: Tee hutu ioto aguuna,
\q1 “Eulikooge noiku tee mooni sara pailehi eikooga noi
\q2 maakipaisu puulukaune, egu nohalo
\q1
\v 10 iikooge mooni tei moo teia noi utau kompailuke puunipau,
\q2 ara tioto Muminage miginomuunogu.” \rq Sekaraia 11:12-13; Seremaia 32:6-9 \rq*
\s Pailatie Eiko Jesu Nakaroooune
\r (Maaka 15:2-5; Luuke 23:3-5; Siooni 18:33-38)
\p
\v 11 Nau eikoogele pore inokooharonna eiko Jesu egu teia mumioi Pailati ulue itaitaloniu eikooge Pailati nakaroumo ioto aapuu, “Loo mai maige tei eiko mumioi tuutopenna teenna noiku Siuno?”
\p Eikooge Jesu egu tutuhoipuiele mau aapuu, “Nau, iiko-iiko ara looge kogoreinogu.”
\p
\v 12 Egu ara teulege osisikunke mumia egu teulege Siunonke ulasiku teege hutukene kulikulipaguogo mau tounno nno hokologumo tuntutuhoipunige.
\v 13 Tegerai egu eikooge Pailati nnagono nakaroumo ioto aapuu, “Looge mai iiko ee hutukene loogaiso riuriupagaakamoi nno nugenugete?”
\v 14 Egu ara eikooge Jesu anau nno tutuhoipuniguineego mau tounno, anau ara hutu nna norie tutuhoipuniguineego mau tounno, eikoogo Pailati ara hukahukaaau.
\s Teie Mumioi Pailati Jesu Mau Tei Puahanna Tokuu
\r (Maaka 15:6-15; Luuke 23:13-25; Siooni 18:38-19:16)
\p
\v 15 Eikooge mumioi Pailati teegele mole tuluge teiele tamu hokopa Puahage Ntukuluna monumonuele noipaguleinagelero tiga hopa kiimatannaga teega hahakolukene noi nna teulege noiku hisounopaguleinaro lugisugule.
\v 16 Eikoogele pore inokooharonna teugoi teiele hopa kiimatanna noi nna hahakolu tugutugu. Pogonna mii eiko Jesu Barabasi, ei noi hama tei noikuele mii koroge teuguleina.
\v 17 Iiko tiotogele inokomuu togetogeno noikuogo hama tee mugunne upilo teugo Pailatie hopa ulu nouoilu. Teugoga egu teie mumioi Pailati nakarounimo ioto aapulu, “Eisogele noigo keuragino nnege noi paamii toroi lugisoku laino hui, mai Jesu Barabasi oi tei Jesu eiko Meesaia tokatokamana?”
\v 18 Nako aamoi eikooge Pailati mau onohulo aaguu ei Jesu eulege taapa ara momoisualo hutuele nohaina.
\p
\v 19 Tinoharo eiko Pailati egu eikoogele minnounna potono kookoohuisu, egu tiage pogonna mailenna tei hutu iotonna toohumo aapuu, “Loora eikoogele noi kohogasi amaragu tou teumana haipa mau tounna hapake. Nne mai tounno age emu hama tia mokinahaipasi nunnunnu, teia luulehe eiko ui legu hukosinaga.”
\p
\v 20 Egu ara tei nounou teulege osisikunke mumia egu teulege Siunonke ulasiku ara mau koro irikuhalu eiko Pailati nakaropagu tei Barabasi lugisulo egu eiko Jesu puahotopalega.
\v 21 Nau egu mau nnagono eikooge mumioi Pailati nakarounomo aapulu, “Eisogelera noigo keuragino ouna toroi laino lugisoku hui?”
\p Egu tutuhoipaiele aapau, “Barabasira lugise.”
\p
\v 22 Egu nnagono nakarounimo aapulu, “Naura egu eiko Jesu tei Meesaia oinopo?”
\p Egu mau ara tulupage tutuhoipaiele aapau, “Hiisuureelera taakape!”
\p
\v 23 Egu eikooge Pailati nakarounimo nnagono aapulu, “Nau apa uiele? Tei haipa kilahi apa hapakuisu?”
\p Eulikoo egu ara koro lautagalo soogamo aa-aapage, “Aalopisuelera taakapenigu puahu!”
\p
\v 24 Tinoharo eiko Pailati egu aguiele nau nne tei haigou muugou tounno nno maku riirimolomana egu eulegeego noiku toroi tounno nuginomai. Tei piisu hokopa laagologuinogu hukuiele, iiko teega eiko egu tuu nohulo teulega noiku nounou ulue tee pogonke aku tou uupagaakumana. Tee aku uupuiele egu mau ioto aapulu, “Ei noi kohogasi nne tou nougai puahotopenimana, egu teego amaragu uusipasi laigonke.”
\p
\v 25 Nau egu mau teulege noiku tulupa tutuhoipaiele aapau, “Teitei maigou ara toroi nene teenko niigonke tuutuuna hutue humuni tuitui.”
\p
\v 26 Tegerai eikooge egu eiko Barabasi teia hopa kiimatanna teulegele lugisuu. Egu ara eiko Jesu teepuniu nipinipigaipalo, egu tegerai teegele luugenilu paigonkege aku porukuu, teulege teiele hiisuure taakapapisa.
\s Luugenilue Eiko Jesu Leeleehuotopaune
\r (Maaka 15:16-20)
\p
\v 27 Tegerai egu teulege Pailatinke luugenilu nnoulege eiko Jesu egu nohalo teugo paigonna kapumaniele hokopa lei halugologuleino piotopau. Egu teugoga teege luugenilu tulupa upulo tiga apiapisage.
\v 28 Teugoga eiko egu teulege tee pogonke paaro lugilagaakoipalo egu paaro tuumokumana\f + \fr 27:28 \ft Paaro tuumokumana maige tei paaro teenna mumia tuutopegainna.\f* kaikaihotopalo,
\v 29 tegerai egu teiele karunai maranai teumana aapiuala hiihiitai tei pirukuu tokasi konipalo teiele pogonna pule luugotopau. Teulege anau nna tei utukeu teiele aku maimakunna muusotopalo egu tege eikooga ulue toto kuupagoipamo tiga leeleehuotopage aapamo, “Koro hiinoto teiele mumioi tuutopenna teenna noiku Siuno toroi tuitui.”
\p
\v 30 Teulege anau turupaipamo, egu anaaau tei utukeu kapuoipamoro pulega unounogaisuue puhapuhakage.
\v 31 Teega nomoge, eiko egu teulege tee paaro kaihotopaune kurigagaakoipalo egu tee pogonke paaro kohogasi kaihotopau. Tegerai eiko egu taaguotopalo teugo haigou hiisuuregele taakapauno piotopau.
\s Luugenilue Jesu Hiisuureele Taakapau
\r (Maaka 15:21-32; Luuke 23:26-43; Siooni 19:17-27)
\p
\v 32 Nau egu mau teirai sala teugo piasi upiupimo teugoga tei noi nna hairau Sairinia leina, pogonna mii Saimoni. Tiga mau kiinopau tei hiisuure muakupisa.
\v 33 Eulikoo egu teugo haigou Kolgota tokasino patagau. (Kolgota aapasi tee haigou noinna kunkou kana lolupannanogu hugumono.)
\v 34 Teugoga teulege eiko Jesu tei tuu uaini teinko marasini taaharu\f + \fr 27:34 \ft Marasini taaharu eiko ini-ini tounno mauguapisa noiotopaniguleina. \f* pilipilikalo opaisu noipuu. Egu mauguulo tou hisooou nnagono noipalega.
\p
\v 35 Tinoharo eiko Jesu egu teiele hiisuure karakaloraagu, egu tee pogonke paaro teulege uliai tee tagu kuanai hapahapakoipaloraagu nomoge egu teulege paigo hoitau.
\v 36 Teega nomoge eulikoo egu tege koohului uluu, eikooga hotugai.
\v 37 Teiele hiisuure karakalo, tege koro puleronoge tei hutu nna ui legu eiko puahotopauna kehuroipalo karakau tei ioto aguaguina: EI EIKO JESU, TEI MUMIOI TUUTOPENNA TEENNA SIUNO.
\v 38 Eikoogele pore nori teiso poguraigo keuragino teinko nomoraro karakalu. Tei nna teiele Jesue aku maimakuunna pahegele egu nna teiele mannahenna pahegele.
\p
\v 39 Teulegeego noiku teirai tontokilamo eiko hukamo tiga noi tukelunogu kilapo tiitiipage. Anau soogamo egu leehuotogele pule pekutamo tiga aa-aapage,
\v 40 “Ei mai ioto hugasi tei eiko hopa miipa Kuhuinna tulotulo ara muu pailehiakuue kompulo kogotupisa teguteguguleina. Nau logoraisora egu halilolo! Nako loo maige tei Kuhui Pooni legura, eikoogele hiisuure toto silolo.”
\p
\v 41 Teulegeego osisikunke mumia egu teule hapeegele poliotoluiku teenko Siunonke ulasiku ara iotokoo leehuotopamo aa-aapau,
\v 42 “Nau loo tei eiko noiku nnoule taataapuenimana, egu opoto legu logoraiso tounno halilologui! Loo uoluu mumioi tuutopeena teenna Isiraalino! Nau etanoraagura eikoogele hiisuure toto silologu egu nenege loo toroi maige hiinolohini.
\v 43 Eiko teitei hama tei Kuhuiele ii-iitoponna, nako anau teie Kuhui maige hisohisounoupina legura ara mau eetano lakihotou. Iikooga luanna aguagumoia, ‘Nne teitei Kuhui Pooni.’”
\v 44 Teulege tioto leeleehuotopagu teisogeego poguraigo eikoonko nou naaruharunakogeego leehuoto ara iotokoo nounopotonke teiaiso riuriupuru.
\s Eiko Jesu Egu Puahuu
\r (Maaka 15:33-41; Luuke 23:44-49; Siooni 19:28-30)
\p
\v 45 Nau egu tegerai lua hoohutu pilo teugo muuleugu (3 kilokogele) pata teugo moo tulugou egu teie mumuturu hulo suupuu.
\v 46 Eiko Jesu egu tege muuleumono (3 kiloko) momugoue hama irie pisanko soogumo ioto aguu, “Eli, Eli, lema sabaktani?” Ioto aapasi, “Oge nkonna Kuhui, Loo nkonna Kuhui, Nne apaga piloimei?”
\p
\v 47 Tinoharo egu teulege noiku nnoule tege itaitaloiluie eiko tioto tegutegugu nugitalo egu aapau, “Eiko tei Elaisa soosoogoipu.”
\v 48 Nau teulegele luugenilu tei nna nomunomue kulogaalo pilo tei sipansi nohulo egu tei uaini taaharu piniga teumanage tumukotopau. Tumukotopaisu egu tuu nohuisu tinogele ruusinuno karukarukalo koro tootau teie Jesu noipupisa.
\v 49 Egu teulege nnoule ioto aapalu, “Petennora hukohi, nnoga teie Elaisa hulo taapuumana.”
\p
\v 50 Eiko Jesu egu nnagono hama koro irie sooguiele, egu tino lumano kuago teuteeeuno pioipuu.
\p
\v 51 Inokooharo eikoogele pore norimoi teiogo paaro\f + \fr 27:51 \ft Paaro hokopa teiele hopa miipa Kuhuinna karagologuleina hama tei ipi-ipipa noieego mau tounno pesikuguina.\f* hokohokopa teiele hopa miipa Kuhuinna karagologuleina kerigogele tuigaalo pitolu. Teiogo moo niniholaipolu egu teego makasirukene hisigagaipuu.
\v 52 Teego hisolomokene rihatoniele perugagaipuu, egu teego kookene teenke noiku miigilu muugomu puahaune luma teulo koro lalugoilu.
\v 53 Eulikoogo noiku miigilu tegerai hisolomo lalaupoilui, egu teia Jesunna luma tuale nomoge, eulikoo anau teiakuuogo uni hokopa Serusalema upeisu teugogeego noiku mugunnegele aulolukulu.
\p
\v 54 Tinoharo eiko luugenilunna pule toponna teenko noke luugenilu tege italoini teia Jesu hotugai ulu-ulune, tee haike anau imi egu tee noke igiko hapagolui hukaiele, hamaara ouluhau. Egu mau ara ioto aapau, “Hama maige neee, ei noi maige Kuhui pooni.”
\p
\v 55 Teego konihugai teugoge hama tee mugunne ara tegerai isigou tootoolau. Eulikoo eiko Jesu tegerai Kalelii taagualo upuune teiele pogonagele haluhalu nno taataapuapisa.
\v 56 Eulikoogele konihugai nnonnu iako Maaria Makadalaga leinu egu nnonnu tia Maaria iako Seemisie Soosepie paigu egu nnonnu iako Seemisie Sioonie paigu iako Seepetii pana.
\s Jesu Lomotaune
\r (Maaka 15:42-47; Luuke 23:50-55; Siooni 19:38-42)
\p
\v 57 Nau egu tee muuleumo nugotugu, tei noi nna kapulihe teia uni Arimetea leina, pogonna mii Soosepi huu. Eikoogo teitei eiko nna poliotonna teinna Jesu.\fig Joseph wraps body|wa03927b.tif|span||Graham Wade||27:57\fig*
\v 58 Eiko egu teino Pailati orulo nakaruu tei Jesuunna koo nohupisa. Egu eikooge Pailati tee pogonke luugenilu teepuniu eiko koo egu pitoipaisu nohuuu.
\v 59 Eikooge Soosepi eiko Jesuunna koo egu nohulo teie paaro lilahi kaakata piriiiu.
\p
\v 60 Eikooge tei koo nohulo egu pilo teiele pogonna nuinui lilahi hereruakuua hekeluuna kuunolu naugotooou. Teugo sinsisulo egu teie makasiru hokopa tikahasie teugo kolopa pakipoipulo oruu.
\v 61 Teiso konihugaro anau nnonu tia Maaria Magadalaga leinu egu tia nnonu Maaria teugoi hisolomo nnougoi koohusi hotuhotugusiu.
\s Teege Luugenilu Tee Hisolomo Hotukau
\p
\v 62 Nau egu teia muu togeumana egu teiele Saabati, teule osisikunke mumia egu teulenko Paarisii egu upilo tei Pailati hukau.
\v 63 Egu upilo aapau, “Mumioi ee, nenege mau ono-onohohini eiko ei pusorake teitei eiko luma teuteumo ioto aguguleina, ‘Nne teega muu pailehi nomoge toroi luma temui.’
\v 64 Iiko tiotoga teugora hisolomo looge mau tei hutu ipipa sisegu toroi mau mani hikotai hotukai teiele muu palehinna patanoge. Tegura teulege pogonke poliotonilu kugulage upulo tei pogonna koo hokulalo egu teule noiku ioto aapani eiko luma teupi. Egu teulege tei koo nohaiele tee hutu puso egu ara mau hama koro kuetumoi teego uliaino toroi toto heetui.”
\p
\v 65 Teie Pailati egu tutuhoipuniele ioto aapulu, “Arara tee luugenilu noke piotopenigu teugo hisolomo tee teulege aa-aapainogu tioto mau mani hotukohigui hotuka.”
\p
\v 66 Iiko aapo teega teugoi hisolomo tei korogo mau tei ipipa teiele makasiru tege kolopa sisaunagaiso porukau. Egu teuleego lugenilu nnoule teugo hisolomo hotukapisa sisalu.
\c 28
\s Kuhuie Jesu Hisolomoga Luma Tuotoooune
\r (Maaka 16:1-8; Luuke 24:1-10)
\p
\v 1 Nau egu tei Saabati tokiluisu egu teiele muu uliainna teiele uiki, eisokoo konihugaro anau nnonu tia Maaria Magadalaga leinu tianko nnonu Maaria egu hama tee toge sinsisi teugo hisolomo oruru.
\p
\v 2 Inokooharo teugoi tei imi nna hapagolu. Iiko tiotogele tei umiai Muminanna tegerai hoogele toto surugaalo, teugo hisolomo pilo tei makasiru tiga kolopaga pelekulo egu teugo lalasi koohuu.
\v 3 Tei pogonna kunohi hama tei ohonaiotopasi ara teinoguraagu hipila. Egu teego pogonke paaro hama tee kaakatagele kannila.
\v 4 Teuleego luugenilu teugo hotukotopalune eikooga hamaara ouluhalo ninninikoinimo ara teenogu noiku puahasikene ara toto moogele tungau.\fig angel at stone|wa03930b.tif|span||Graham Wade||28:4\fig*
\p
\v 5 Teie Umiai eisokoo konihugaro egu aapuru, “Ogito toura ouluhere, iiko nnege mau aa-aaposi lai eiko Jesu hiisuuregele taakapalana sansalagere.
\v 6 Eiko ege tounno tuntuntu, eiko luma teupi, iiko mau miginolulunogu. Hunrora tee haigou eiko naugotopalono hukere.
\v 7 Egu lai mau toroi nomunomue pinnro teule pogonke poliotonilu aapeni eiko tegerai puahagele luma teupi. Egu eiko eulikooga mau ara ulue toroi uliai teugo Kalelii orui, aapenira eiko laie toroi teugoga pinno hukeni. Nne mau ara ei hutu lai olohepisa muina.”
\p
\v 8 Nau eisokoo konihugaro teugo hisolomo oulunko petunro ara mau nomunomue kulogotounnro oruru. Egu ara manitokusi oruru teule pogonke poliotonilu tee haike umiaie teepurune miginounipisa.
\v 9 Eisokoo egu salaga on-oruregu teie Jesu hairotounro tanehurimo aapuru, “Moa lainko toroi tuitui.” Nau eisokoo egu ara teino kulogoinro, teega pogonke kaga muusounnro egu koheuru.
\v 10 Tegerai egu Jesue ioto aapuru, “Laira mau tou ouluhere, pinrora teule nonomonukahi teepenigu nne tiga Kalelii upulo toroi humai.”
\s Tei Hutu Luugenilue Kogorauna
\p
\v 11 Tinoharo teiso konihugaro egu teiele sala teuleno poliotonilu oruoruregu, teule luugenilu iiko hisolomo hotukaune nnoule egu teie uni hokopa upeu teule osisikunke mumia tee haike tuluge tege hisolomo hapagolui miginopanipisa.
\v 12 Tinotano teulege osisikunke mumia egu teule Siunonke ulasiku tee hutu tiotonke nugitaiele, eulikoo egu mau nouele tei hutu nna hikohikotalo egu teule luugenilu teugo hisolomo hotukaune mooniogo hama tee peesa opalu.
\v 13 Opaniele egu ioto aapalu, “Neee, ura mau ara ioto ageni, ‘Tei Jesuunna koo teege pogonke poliotonilu muula aa-aasohiniu upulo poguraipalo tege maku piotopalo.’
\v 14 Egu anau ei rure iotonna teiele mumioi Pailati patagugu, teugo egu nenege toroi eiko hokolologakuue kohokohogaipohigu egu lai hutue toroi tounno huluni.”
\v 15 Iiko tiotogele mau anaaau teulegeego luugenilu tee mooni muuropaloogo ara tee teulege tiipalunogo kaganau. Tee haigou tulugou Siurianna hutuogo ara teie nori eulikooge kogoraunage nohulo kuu heetuu, huloogo iiko eiele muu emunna pata.
\s Jesu Teege Pogonke Poliotonilu Nomogee Hukaune
\p
\v 16 Tegerai teule poliotonilu nori luugo egu teugo Kalelii, ara teiele iu teie Jesu mau uliai miginoulunage upeu.
\v 17 Tinoharo teulege tiga hukaiele, eiko egu tulupage koro hiinotopamo kohepau. Nnoule koroogo teenko kinokano.
\p
\v 18 Tegerai eiko Jesu egu eulikoo kararu holounno ioto aapulu, “Tee iri tuluge tege hooge egu ege mooge teie Moka nne mau omui.
\v 19 Iiko teega lai mau toroi tee ummaine tulugou pinno teule noiku nkonke poliotonilu hiilagaakeni. Teule toroi kuntugotopaakeni teiele Mokanna mii egu teiele Pooninna mii egu teiele Ula Miipanna mii,
\v 20 egu mau toroi poliotopagaakeni tee haike nnege miginolohinne minsalenoge. Nugetenira, teegele muu tuluge nne lainko toroi nuinui, patagasi tei ei tuale kogotolohomaino.”
