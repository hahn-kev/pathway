<div><h1 class="MAT_21" lang="nko">Mateo 21</h1><h2 lang="nko">Bɔhɔ Yesu Fɛ́ Owíe Yerusalem</h2><p lang="nko"><span class="verse MAT_21_1-2"><strong>1-2</strong> Brɛ́á Yesu mʋa mʋ akasɩ́pʋ́ bɛbɛ́ɛn Yerusalem wúlu, bɛta Betfage wúlu ánɩ́ ɩbʋ Nfɔ-nyíbʋ<span class="trans" title="Nfɔ-nyíbʋ ">a</span> ámʋ asɩ wie tá á, ɔlɔwa mʋ akasɩ́pʋ́ abanyɔ́ gyankpá. Ɔlɛbláa amʋ́ ɔbɛ́ɛ, &lt;&lt;Mlɩyɔ wúlu anfɩ́ ɩda mlɩ ansɩ́tɔ́ ánfɩsʋ. Nɩ́ mlowíé wúlu amʋ ɔnɔ́ á, mlówun afrímú tsɩ́hɛ́ ɔkʋá ɔda ɔfɛ́tɔ́, mʋ bi lɩ́ɩ́ mʋ wá. Mlɩsankɩ mʋ, amlɩkpa amʋ́ ba mɩ. </span><span class="verse MAT_21_3"><strong>3</strong> Nɩ́ ɔkʋ ɔfɩ́tɛ́ mlɩ asʋankʋ á, mlɩbla mʋ mlɩaa, &lt;Anɩ Wíe dɛ́ amʋ́ hián.&gt; Ɩnʋnʋ ɔbɛ́ha mlɔ́pʋ amʋ́ ba mɩ.&gt;&gt;</span></p><p lang="nko"><span class="verse MAT_21_4"><strong>4</strong> Ɩ́nɩ lɛ́ha Bulu asʋ́n ámʋ́ʋ́ ɔlɛblɩ́ tsʋn mʋ ɔnɔ́sʋ́ ɔtɔɩ́pʋ́sʋ ámʋ lɛ́ba mʋ́tɔ́. Ɔbɛ́ɛ,</span></p><p class="Line1"><span class="verse MAT_21_5"><strong>5</strong> &lt;&lt;Mlɩbla  mlɩaa,</span></p><p class="Line2">Mlɩkɩ, mlɩ Wíe ɔbá mlɩ wá.</p><p class="Line1">Ololwií, ɔdɩn afrímúsʋ́.</p><p class="Line2">Ɔdɩn afrímú ibí yínhɛ́sʋ́ ɔbá.&gt;&gt;</p><p lang="nko"><span class="verse MAT_21_6"><strong>6</strong> Yesu akasɩ́pʋ́ abanyɔ́ ámʋ bɔyɔ́bwɛ alɩ ámʋ́ʋ́ Yesu lɛ́bláa amʋ́ ámʋ. </span><span class="verse MAT_21_7"><strong>7</strong> Bɛkpa afrímú mʋa mʋ bi ámʋ ba, bɛyaɩ́ amʋ́ atati dɩ́nká amʋ́sʋ́, ɔlɔdʋ bian mʋsʋ. </span><span class="verse MAT_21_8"><strong>8</strong> Ɔdɔm kpɔnkpɔɔnkpɔntɩ bɛyaɩ́ amʋ́ atati tswɩ ɔkpatɔ, akʋ ɛ́ bebiabía afɩtáa bunbun ɔkpa ámʋtɔ. </span><span class="verse MAT_21_9"><strong>9</strong> Ɔdɔm amʋ́ʋ́ bʋgya Yesu nkpá mʋ́a ɔma amʋ bɔsʋrá okitikíti bɛɛ, &lt;&lt; há Dawid mʋ na ámʋ! Bulu oyúla owíe anfɩ ɔbá mʋ dátɔ́ ánfɩ! Hosiána bʋ ɔsʋ́sʋ́ʋ́sʋ́!&gt;&gt;</span></p><p lang="nko"><span class="verse MAT_21_10"><strong>10</strong> Brɛ́á Yesu lówie Yerusalem a, wúlu amʋtɔ fɛ́ɛ́ lɛda kpokiti, bʋdɛfɩtɛ́ bɛɛ, &lt;&lt;Ma gyí ɔhá ánfɩ?&gt;&gt;</span></p><p lang="nko"><span class="verse MAT_21_11"><strong>11</strong> Ɔdɔm amʋ́ʋ́ bʋbuo mʋ amʋ bɛlɛ mʋ́ ɔnɔ́ bɛɛ, &lt;&lt;Ɔ́nɩ gyí Yesu, Bulu ɔnɔ́sʋ́ ɔtɔɩ́pʋ́ amʋ́ʋ́ otsú Nasaret wúluá ɩbʋ Galilea ɔmátɔ́ ámʋ nɩ.&gt;&gt;</span></p><h2 lang="nko">Yesu Bulu Ɔtswɛ́kpa Yɔ</h2><p lang="nko"><span class="verse MAT_21_12"><strong>12</strong> Mʋ́ʋ́ Yesu lɔ́yɔ  wunsɩnɛ́sʋ́ ɩnʋ, yégya atɔ́ afɛpʋ́ pʋ́ atɔ́ ahɔ́pʋ fɛ́ɛ́ dalɩ. Olowuwúta kɔ́ba atsɛ́pʋ mpʋ́nʋ́ dá, súnsúnki abrɔ́dʋma afɛpʋ́ ɛ́ mbíá dá. </span><span class="verse MAT_21_13"><strong>13</strong> Ɔlɛbláa amʋ́ ɔbɛ́ɛ, &lt;&lt;Bɔwanlɩ́n wá Bulu asʋ́n ámʋtɔ bɛɛ, &lt;Bɛ́tɩ mɩ́ ɔtswɛ́kpa bɛɛ, mpáɩ ɔbɔkpá.&gt; Támɛ mlɩlapʋ́ ɩnʋ mlí awikplu ɔŋaínkpá.&gt;&gt;</span></p><p lang="nko"><span class="verse MAT_21_14"><strong>14</strong> Ansibi abwiepʋ́ pʋ́ abubúpʋ akʋ bɛba mʋ wá Bulu ɔtswɛ́kpa wunsɩnɛ́sʋ́ ɩnʋ, ɔlɛtsa amʋ́ ɩlɔ. </span><span class="verse MAT_21_15"><strong>15</strong> Brɛ́á Bulu  ahapʋ́ dɛhɛn pʋ́ Mose mbla asunápʋ́ amʋ bowun ofúla ánɩ́ Yesu dɛ́bwɛ, pʋ́ alɩá nyebí bʋdɛkplʋ́n Bulu ɔtswɛ́kpa wunsɩnɛ́sʋ́ ɩnʋ bɛɛ, &lt;&lt;Hosiána há Dawid mʋ na ámʋ!&gt;&gt; a, ɔblɔ́ lɛkɩtá amʋ́. </span><span class="verse MAT_21_16"><strong>16</strong> Mʋ́ sʋ bɛfɩtɛ́ Yesu bɛɛ, &lt;&lt;Fʋmedénu asʋ́n ánɩ́ nyebí ánfɩ bʋdɛblɩ́?&gt;&gt;</span></p><p lang="nko">Yesu lɛ́lɛ mʋ́ ɔnɔ́ ɔbɛ́ɛ, &lt;&lt;Ndenu. Mlɩmɔ́kʋ́kla asʋ́n ánɩ́ Bulu asʋ́n wanlɩ́nhɛ́ amʋ lɛ́blɩ́? Ɔbɛ́ɛ, &lt;Fasúná nyebí pʋ́ amʋ́á bʋmɔkʋ́tɩn nyɔ́pʋ alɩá bʋkánfʋ fʋ́.&gt; &gt;&gt;</p><p lang="nko"><span class="verse MAT_21_17"><strong>17</strong> Yesu lɛ́dalɩ wúlu amʋtɔ sí amʋ́ yɔ́ Betania. Ɩnʋ́ ɔlɛdɩ ɛkɛ ámʋ nɩ.</span></p><h2 lang="nko">Pɔntɔ Oyí Lwɩɩ́</h2><p lang="nko"><span class="verse MAT_21_18"><strong>18</strong> Ɔyɩ kɛhɛ nyankɩ, brɛ́á Yesu léyinkí ɔbá Yerusalem a, akʋ́n dɛ mʋ. </span><span class="verse MAT_21_19"><strong>19</strong> Mʋ́ sʋ brɛ́á olowun pɔntɔ kʋá ɩlɩɩ́ mantáa ɔkpa á, ɔlɛbaɩ́ yɔ́ mʋ́ asɩ. Ɔlɔyɔ á, omowun abí kʋkʋ mʋ́tɔ́, afɩtáa sɔ́ɔ́n bʋ mʋ́sʋ́. Ɩnʋ ɔlɛbláa pɔntɔ ámʋ ɔbɛ́ɛ, &lt;&lt;Tsú ndɛ fʋmɛ́ɛtrá swie abí ɛkɛkɛɛkɛ!&gt;&gt; Ɩnʋnʋ oyí ámʋ lówu.</span></p><p lang="nko"><span class="verse MAT_21_20"><strong>20</strong> Mʋ akasɩ́pʋ́ amʋ bowun alɩá oyí ámʋ labwɛ́ á, ɔnɔ́ lobwie amʋ́. Mʋ́ sʋ bɛfɩtɛ́ bɛɛ &lt;&lt;Ntogyi sʋ́ oyí ánfɩ lawú ɔtsáwʋlɛ pɛ́ alɩ?&gt;&gt;</span></p><p lang="nko"><span class="verse MAT_21_21"><strong>21</strong> Yesu lɛ́bláa amʋ́ ɔbɛ́ɛ, &lt;&lt;Ɔnɔkwalɩ ndɛ mlɩ bláa. Nɩ́ mlɔhɔ Bulu gyi, mlɩmégyi nwɛ́ɛn a, mlɛ́talɩ́ bwɛ́ ɩtɔ́ ánfɩ nabwɛ́ oyí ánfɩ pʋ́ mʋ́á ɩdʋn mʋ́. Mlɛ́talɩ́ bláa ɩbʋ ánfɩ mlɩaa, &lt;Puli yowie ɔpʋtɔ.&gt; Ibópulí yɔ́. </span><span class="verse MAT_21_22"><strong>22</strong> Nɩ́ mlɔhɔ Bulu gyi, mlɔkʋ́lɩ́ mʋ tógyítɔ́ á, mlɩ ɩbɩ bɛ́da mʋ́.&gt;&gt;</span></p><h2 lang="nko">Yesu Túmi Ɩwɩ Asʋn Fɩtɛ́hɛ́</h2><p lang="nko"><span class="verse MAT_21_23"><strong>23</strong> Yesu léyinkí bowie Bulu ɔtswɛ́kpa wunsɩnɛ́sʋ́ ɩnʋ. Brɛ́á ɔdɛ atɔ́ suná á, Bulu igyi ahapʋ́ dɛhɛn pʋ́ Yudafɔ ahandɛ amʋ bɛba mʋ wá. Bɛfɩtɛ́ mʋ bɛɛ, &lt;&lt;Ma lɛ́ha fʋ́ ɔkpa, fʋ́dɛ ntobí ánfɩ bwɛ? Ma lɛ́ha fʋ́ túmi?&gt;&gt;</span></p><p lang="nko"><span class="verse MAT_21_24"><strong>24</strong> Yesu lɛ́lɛ mʋ́ ɔnɔ́ ɔbɛ́ɛ, &lt;&lt;Mɩ́ ɛ́ nfɩ́tɛ mlɩ asʋn kua kʋlɛ. Nɩ́ mlɛlɛ́ mʋ́ ɔnɔ́ á, nɛ́bláa mlɩ túmi oduá ndɛpʋbwɛ́ ntobí ánfɩ. </span><span class="verse MAT_21_25"><strong>25</strong> Bulu wá Asú Ɔbɔpʋ́ Yohane lénya túmi pʋ́bɔ́ ahá , ntɛ́ɛ nyankpʋsa?&gt;&gt;</span></p><p lang="nko">Amʋ́ wʋlɛwʋlɛ bɔyɔ asʋ́n ánfɩtɔ bɛɛ, &lt;&lt;Nɩ́ ablɩ́ anɩaa itsú Bulu wá á, ɔbɛ́fɩtɛ́ anɩ ɔbɛ́ɛ, mʋ́ ntogyi sʋ́ anɩmɔ́hɔ mʋ gyi? <span class="verse MAT_21_26"><strong>26</strong> Ntɛ́ɛ ablɩ́ɩ anɩaa, anyánkpʋ́sa wá itsú.&gt;&gt; Támɛ bʋdɛ tɔ́á ahá tsɔtsɔɔtsɔ ámʋ bɔ́bwɛ amʋ́ ifú nya. Tsúfɛ́ amʋ́ fɛ́ɛ́ bohogyi ánɩ́ Bulu ɔnɔ́sʋ́ ɔtɔɩ́pʋ́ Yohane gyí. </span><span class="verse MAT_21_27"><strong>27</strong> Mʋ́ sʋ bɛlɛ mʋ́ ɔnɔ́ bɛɛ, &lt;&lt;Ohwée! Anɩméyín ɔtɩ́nɛ́á olenya mʋ túmi tsú.&gt;&gt;</span></p><p lang="nko">Mʋ́ʋ́ Yesu ɛ́ lɛ́bláa amʋ́ ɔbɛ́ɛ, &lt;&lt;Mʋ́mʋ́ mɩ́ ɛ́ mmɛ́ɛbláa mlɩ túmi oduá ndɛpʋbwɛ́ ntobí ánfɩ.&gt;&gt;</p><h2 lang="nko">Oyin Ɔkʋ Abi Anyɔ Ɩwɩ Yébi</h2><p lang="nko"><span class="verse MAT_21_28"><strong>28</strong> &lt;&lt;Mlɩyɔ asʋ́n ánfɩtɔ amlɩkɩ. Oyin ɔkʋ mʋa mʋ abi anyɔ betsiá. Ɛkɛ ɔkʋ ɔlɔyɔ yɛ́bláa ɔdɛ́hɛn ɔbɛ́ɛ, &lt;Mɩ́ bí, ndɛ yɔyɔ agyʋ́má mɩ́ ndɔtɔ ha mɩ.&gt; </span><span class="verse MAT_21_29"><strong>29</strong> Ɔlɛbláa mʋ sɩ ɔbɛ́ɛ, &lt;Mmɔ́ɔyɔ.&gt; Mʋ́ ɔma a, ɔlɛlatsɛ mʋ agywɩɩn, yɔ́ ndɔ ámʋtɔ. </span><span class="verse MAT_21_30"><strong>30</strong> Amʋ́ sɩ́ lɛ́natɩ́ yɔ́ ɔkʋsʋ amʋ ɛ́ wá yɛ́bláa mʋ alɩ kɛ́n. Ɔkʋsʋ amʋ lótsulá ɔbɛ́ɛ, &lt;Mɩ́ sɩ́, nɔ́yɔ.&gt; Támɛ ɔmɔyɔ.&gt;&gt; </span><span class="verse MAT_21_31"><strong>31</strong> Ɩnʋ Yesu lɛ́fɩtɛ́ ahá ámʋ ɔbɛ́ɛ, &lt;&lt;Abi anyɔ ámʋtɔ ɔmɔmʋ lɔ́bwɛ dɩ́nká mʋ sɩ asʋ́nsʋ́?&gt;&gt;</span></p><p lang="nko">Yudafɔ igyí ahapʋ́ dɛhɛn pʋ́ Yudafɔ ahandɛ amʋ bɛbláa mʋ bɛɛ, &lt;&lt;Ɔdɛ́hɛn amʋ.&gt;&gt;</p><p lang="nko">Mʋ́ʋ́ Yesu lɛ́bláa amʋ́ ɔbɛ́ɛ, &lt;&lt;Ɔnɔkwalɩ ndɛ mlɩ bláa. Lampóo ahɔ́pʋ pʋ́ obu-ɔnɔ́ atsiápʋ́ bówie Bulu iwíegyí ámʋtɔ sí mlɩ. <span class="verse MAT_21_32"><strong>32</strong> Tsúfɛ́ Asú Ɔbɔpʋ́ Yohane lóbosuná mlɩ tsiátɔ́ oduá ɩda ɔkpa Bulu ansɩ́tɔ́, támɛ mlɩmɔ́hɔ mʋ gyi. Lampóo ahɔ́pʋ pʋ́ obu-ɔnɔ́ atsiápʋ́ bɔhɔ mʋ gyi. Ɔma mlɩlówun ánɩ́ amʋ́ kʋ́ráá batsɛ a, mlɩmɛ́tsɛ mlɩ agywɩɩn hɔ mʋ gyi.</span></p><h2 lang="nko">Apafɔ Laláhɛ Akʋ</h2><p lang="nko">Wáɩn Ndɔ nɩ́.<span class="verse MAT_21_33"><strong>33</strong> &lt;&lt;Mlɩnu yébi ɩkʋ ɛ́. Ɔdɔtɔpʋ ɔkʋ lɔ́dɔ  ndɔ. Olegyi ɩban bómlí mʋ́. Olokwi wáɩn amʋ onyimɛ́kpá. Ɔlɔpwɛ obu fʋ́áhɛ́ kʋ há ndɔ ámʋ agyópʋ. Mʋ́ʋ́ ɔlɔpʋ ndɔ ámʋ wá apafɔ ɩbɩtɔ, olotu ɔkpa yɔ́ ɔmá ɩkʋtɔ. </span><span class="verse MAT_21_34"><strong>34</strong> Brɛ́á wáɩn-abí amʋ kpɔtɩ́bɩ lɔ́fʋn a, ɔlɔwa mʋ asúmpʋ́ apafɔ ámʋ wá ɔbɛ́ɛ, bʋyɔ́hɔ mʋ ogyíkpá ba mʋ. </span><span class="verse MAT_21_35"><strong>35</strong> Támɛ apafɔ ámʋ bɛkɩtá amʋ́, dá ɔkʋlɛ, mɔ́ ɔkʋlɛ, dá ɔkʋlɛ ɛ́ abwi. </span><span class="verse MAT_21_36"><strong>36</strong> Ndɔ mʋ wie amʋ lɛ́trá wa mʋ asúmpʋ́ bámbá ánɩ́ bʋtsɔ dʋn agyankpapʋ amʋ. Apafɔ ámʋ bɔbwɛ amʋ́ ɛ́ alɩ kɛ́n. </span><span class="verse MAT_21_37"><strong>37</strong> Mʋ́ tráhɛ kʋ́ráá á, ɔlɛblɩ́ ɔbɛ́ɛ, &lt;Oo, bóbu mɩ́ bí kwɩ́ɩ́hɛ́ mʋ́.&gt; Mʋ́ sʋ ɔlɔwa mʋ ɛ́. </span><span class="verse MAT_21_38"><strong>38</strong> Támɛ brɛ́á apafɔ ámʋ bowun mʋ bi ámʋ sɩ́sɩ́ á, bɛbláa aba bɛɛ, &lt;Ɔ́nɩ obégyi mʋ sɩ atɔ́ nɩ́. Mlɩha amɔ mʋ, mɛ́nɩ ndɔ ámʋ ibémlí anɩ klɛ́.&gt; </span><span class="verse MAT_21_39"><strong>39</strong> Mʋ́ sʋ bɛkɩtá mʋ, bɩ́tɩ́a mʋ dálɩ ndɔ ámʋtɔ yɔ́mɔ mʋ.&gt;&gt;</span></p><p lang="nko"><span class="verse MAT_21_40"><strong>40</strong> &lt;&lt;Nɩ́ ndɔ mʋ wie ɔbá á, ntɔ mlɩlahogyi mlɩaa, ɔbɔ́bwɛ apafɔ ánfɩ?&gt;&gt;</span></p><p lang="nko"><span class="verse MAT_21_41"><strong>41</strong> Yudafɔ igyi ahapʋ́ dɛhɛn pʋ́ Yudafɔ ahandɛ amʋ bɛlɛ mʋ́ ɔnɔ́ bɛɛ, &lt;&lt;Ɔbɛ́ha aha laláhɛ anfɩ bówu lowu sɩ́nsɩ́n, ɔbɛ́lapʋ́ ndɔ ámʋ wá apafɔ bámbá ɩbɩtɔ. Amʋ́á bétsiá pʋ́ mʋ atɔ́-abí ba mʋ mʋ́ kpɔtɩ́bɩ.&gt;&gt;</span></p><p lang="nko"><span class="verse MAT_21_42"><strong>42</strong> Mʋ́ʋ́ Yesu lɛ́fɩtɛ́ amʋ́ ɔbɛ́ɛ, &lt;&lt;Ntɛ́ɛ mlɩmɔ́kʋ́kla Bulu asʋn wanlɩ́nhɛ́ amʋ kɩ? Bɔwanlɩ́n bɛɛ,</span></p><p class="Line1">&lt;Ibwi ámʋ́ʋ́ obu ayípʋ bekiná ámʋ</p><p class="Line2">lébemlí okonkísʋ́bwi nɩ́.</p><p class="Line1">Bulu lɔ́bwɛ mʋ́ alɩ.</p><p class="Line2">Ɩbʋ wánwan.&gt;</p><p lang="nko"><span class="verse MAT_21_43"><strong>43</strong> &lt;&lt;Mʋ́ sʋ ndɛ mlɩ bláa mbɛ́ɛ, Bulu ɔbɔ́hɔ mʋ  ámʋ lɛ́ mlɩ ɩbɩtɔ pʋ́há ɔmá ánɩ́ bɔbwɛ tɔ́á otekle.</span></p><p lang="nko"><span class="verse MAT_21_44"><strong>44</strong> &lt;&lt;Ɩ́nɩ sʋ ɔhá ánɩ́ ɔlɛdɩda ibwi ámʋsʋ obébiabía blúblúblúblú. Nɩ́ ibwi ámʋ isúnkí dá ɔkʋsʋ ɛ́ á, ɩbɔ́kwɛ mʋ fɩ́kɔ́fɩ́kɔ́fɩ́kɔ́ fɛ́ nfúó.<span class="trans" title="Mʋ́tɔ́ yée 44 ɩma nwʋlʋ́ dada amʋ akʋtɔ.">b</span>&gt;&gt; </span><span class="verse MAT_21_45"><strong>45</strong> Brɛ́á Bulu igyi ahapʋ́ dɛhɛn pʋ́ Farisifɔ ámʋ bonu Yesu ayébi anfɩ á, ɩlɔwankɩ́ amʋ́ ánɩ́ amʋ́ ɔdɛ. </span><span class="verse MAT_21_46"><strong>46</strong> Tɛkɩ bekleá bɛ́kɩtá mʋ, támɛ benya ifú, tsúfɛ́ ɔdɔm amʋ bʋtobú Yesu ánɩ́ Bulu ɔnɔ́sʋ́ ɔtɔɩ́pʋ́ ogyi.</span></p></div>