<div><h1 class="MAT_22" lang="nko">Mateo 22</h1><h2 lang="nko">Ɔtsɩkpaɩ́n Ɩwɩ Yébi</h2><p lang="nko"><span class="verse MAT_22_1-2"><strong>1-2</strong> Yesu lɛ́trá bláa Yudafɔ igyi ahapʋ́ pʋ́ Yudafɔ ahandɛ amʋ asʋ́n yébitɔ ɔbɛ́ɛ, &lt;&lt;Bulu iwíegyí ámʋ igyi fɛ́ asʋ́n ánfɩ. Owíe ɔkʋ dɛ́ ɔtsɩ kpaɩ́n há mʋ bi, </span><span class="verse MAT_22_3"><strong>3</strong> ɔlɛtɩ ahá ɔbɛ́ɛ, bʋbá nkɛ ámʋ asɩ. Brɛ́á owíe ámʋ lɔ́bwɛ tá á, ɔlɔwa mʋ asúmpʋ́ ɔbɛ́ɛ, bʋyɛ́tɩ ahá ámʋ abʋba, támɛ bekiná bá. </span><span class="verse MAT_22_4"><strong>4</strong> Mʋ́ sʋ ɔlɛlawá mʋ asúmpʋ́ bámbá ɔbɛ́ɛ, &lt;Mlɩtra yɛbláa ahá ámʋ mlɩaa, nabwɛ́ tógyítɔ́ tá. Bamɔ́ mɩ́ nnantswie akpɔnkpɔntɩ ámʋ pʋ́ amʋ́á bawá nfɔ, nɩ́ná atɔ́ ámʋ fɛ́ɛ́ tá. Mʋ́ sʋ bʋbá ɔtsɩ ɔkpaɩ́nkpá ɩnʋ.&gt; </span><span class="verse MAT_22_5"><strong>5</strong> Támɛ ahá ámʋ́ʋ́ bɛyɛ́tɩ ámʋ bʋmɛkplá amʋ́. Bɛnatɩ́ sí amʋ́ yɔ́ amʋ́ agyʋ́másʋ́. Akʋ bɛnatɩ́ yɔ́ amʋ́ ndɔtɔ. Akʋ ɛ́ bɛnatɩ́ yɔ́ amʋ́ ibíá ogyíkpá. </span><span class="verse MAT_22_6"><strong>6</strong> Amʋ́ atráhɛ bɛkɩtá asúmpʋ́ amʋ, dá amʋ́, mɔ́ amʋ́. </span><span class="verse MAT_22_7"><strong>7</strong> Brɛ́á owíe amʋ lónu asʋ́n ánfɩ á, ɔblɔ́ lɛhɩɛ́ kɩ́tá mʋ. Mʋ́ sʋ ɔlɔwa mʋ ɩsá akɔpʋ́, bɔyɔ́mɔ ahá ámʋ́ʋ́ bɔmɔ mʋ asúmpʋ́ amʋ, wá amʋ́ wúlu ogyá. </span><span class="verse MAT_22_8"><strong>8</strong> Mʋ́ʋ́ ɔlɛbláa mʋ asúmpʋ́ bámbá ɔbɛ́ɛ, &lt;Banɩ́ná ɔtsɩkpaɩ́n atogyihɛ amʋ tá, támɛ ahá ámʋ́ʋ́ nɛtɩ ámʋ bʋmɔfʋn ha mɩ́ wóyítɔ́ ba. </span><span class="verse MAT_22_9"><strong>9</strong> Mʋ́ sʋ mlɩwie awúlutɔ, amlɩtɩ ɔhagyíɔha ánɩ́ mlówun, ɔba ɔtsɩ ɔkpaɩ́nkpá ɩnʋ.&gt; </span><span class="verse MAT_22_10"><strong>10</strong> Ɩnʋ asúmpʋ́ amʋ bowie awúlutɔ. Bɛtɩ ɔhagyíɔha ánɩ́ bowun, aha wankláán pʋ́ aha laláhɛ fɛ́ɛ́. Mʋ́ sʋ ahá bɔbʋlá ɔtsɩ ɔkpaɩ́nkpá ɩnʋ dɛ́dɛ́ɛ́dɛ́.</span></p><p lang="nko"><span class="verse MAT_22_11"><strong>11</strong> &lt;&lt;Támɛ brɛ́á owíe amʋ lɛ́bɛkɩ ahá ámʋ́ʋ́ batɩ́ ámʋ a, olowun oyin ɔkʋá ɔmɔwa ɔtsɩkpaɩ́n nkɛtɔ atadɩɛ. </span><span class="verse MAT_22_12"><strong>12</strong> Mʋ́ʋ́ ɔlɛfɩtɛ́ mʋ ɔbɛ́ɛ, &lt;Agya, nkálɩ ɩlɔbwɛ fʋmɔwa ɔtsɩkpaɩ́n nkɛtɔ atadɩɛ asa fɛba nfɩ?&gt; Oyin ámʋ mɛ́talɩ́ lɛ́ mʋ́ ɔnɔ́. </span><span class="verse MAT_22_13"><strong>13</strong> Mʋ́ʋ́ owíe amʋ lɛ́labláa mʋ asúmpʋ́ ɔbɛ́ɛ, &lt;Mlɩklɩ mʋ ayabi pʋ́ mʋ ɩbɩ, amlɩtswɩ mʋ wa oklún amʋtɔ. Ɩnʋ́ isú mʋ́a kpisíi bʋ nɩ.&gt; &gt;&gt;</span></p><p lang="nko"><span class="verse MAT_22_14"><strong>14</strong> Yesu lɔ́mɔ mʋ asʋ́n ɔnɔ́ ɔbɛ́ɛ, &lt;&lt;Bulu tɛtɩ́ ahá tsɔtsɔɔtsɔ, támɛ ahá kpalobí pɛ́ ɔtɛlɛ́.&gt;&gt;</span></p><h2 lang="nko">Lampóoka</h2><p lang="nko"><span class="verse MAT_22_15"><strong>15</strong> Farisifɔ ámʋ bɔyɔ́bwɛ ɔnɔ-ɔkʋlɛ ánɩ́ bɛ́tɛtɛ́ɛ Yesu ɔnɔ́tɔ́ asʋ́n nú, abʋnya mʋ akɩtálɛ́. </span><span class="verse MAT_22_16"><strong>16</strong> Mʋ́ sʋ bɔwa amʋ́ akasɩ́pʋ́ pʋ́ Owíe  ahá Yesu wá bɛɛ bʋyɛ́fɩtɛ́ mʋ bɛɛ, &lt;&lt;Osunápʋ́, anɩyin ánɩ́ ɔnɔkwalɩpʋ fʋgyi, fʋ́tosúná Bulu asʋ́n ámʋ ɛ́ ɔnɔkwalɩsʋ. Fʋtamahá ɔhaa ɔtsɛ fʋ́ agywɩɩn, tsúfɛ́ fʋtamakɩ ɔhaa ansɩ́tɔ́. </span><span class="verse MAT_22_17"><strong>17</strong> Mʋ́ sʋ anɩdɛ́ fʋ́ fɩtɛ́ anu. Anɩ mbla lɛ́ha ɔkpa ánɩ́ akáa lampóo ha Roma owíe dɛhɛn Kaesare, ntɛ́ɛ anɩmáka?&gt;&gt;</span></p><p lang="nko">Lampóoka kɔ́ba nɩ.<span class="verse MAT_22_18"><strong>18</strong> Támɛ Yesu lówun amʋ́ agywɩɩn laláhɛ amʋ. Mʋ́ sʋ ɔlɛfɩtɛ́ amʋ́ ɔbɛ́ɛ, &lt;&lt;Apinabwɛbí abwɛpʋ́, ntogyi sʋ́ mlɩdɛ́ mɩ́ sɔ́ɔ kɩ? </span><span class="verse MAT_22_19"><strong>19</strong> Mlɩtsu kɔ́ba amʋ́ʋ́ bʋtɔpʋ́ká lampóo amʋ ɩkʋ ba mɩ ankɩ.&gt;&gt;</span></p><p lang="nko">Bɔpʋba mʋ, <span class="verse MAT_22_20"><strong>20</strong> ɔlɛfɩtɛ́ amʋ́ ɔbɛ́ɛ, &lt;&lt;Ma nwun pʋ́ mʋ dá dɩ́n mʋ́sʋ́?&gt;&gt;</span></p><p lang="nko"><span class="verse MAT_22_21"><strong>21</strong> Bɛlɛ mʋ́ ɔnɔ́ bɛɛ, &lt;&lt;Kaesare.&gt;&gt;</span></p><p lang="nko">Mʋ́ʋ́ ɔlɛbláa amʋ́ ɔbɛ́ɛ, &lt;&lt;Mʋ́mʋ́ mlɩpʋ tɔ́á igyi Kaesare klɛ́ ha Kaesare, amlɩpʋ mʋ́á igyi Bulu klɛ́ ɛ́ ha Bulu.&gt;&gt;</p><p lang="nko"><span class="verse MAT_22_22"><strong>22</strong> Yesu mbuaɩ ánfɩ lóbwie amʋ́ ɔnɔ́. Mʋ́ sʋ bɛnatɩ́.</span></p><h2 lang="nko">Kʋsʋ́ Tsú Afúlitɔ Ɩwɩ Asʋn Fɩtɛ́hɛ́</h2><p lang="nko"><span class="verse MAT_22_23"><strong>23</strong> Ɛkɛ ámʋ kɛ́n á,  akʋ bɛba Yesu wá. Bʋgyi ɔpasua kʋá bʋtɛblɩ́ bɛɛ, kʋsʋ́ tsú afúlitɔ má ɩnʋ. Bɛfɩtɛ́ mʋ bɛɛ, </span><span class="verse MAT_22_24"><strong>24</strong> &lt;&lt;Osunápʋ́, Mose lɔ́wanlɩ́n tswɩ anɩ ɔbɛ́ɛ, &lt;Nɩ́ ɔkʋ mʋa mʋ ka bʋmɔkwɩɩ́ asa olowu sí mʋ ka ámʋ a, mʋ pio otsú mʋ ka ámʋ tsia, fɛ́kɩ ɔkwɩɩ ha owupʋ́ ámʋ.&gt; </span><span class="verse MAT_22_25"><strong>25</strong> Oyin ɔkʋlɛ abí abasíénɔ́ akʋ betsiá. Amʋ́tɔ́ ogyankpapʋ létsiá ɔká, támɛ ɔmɔkwɩɩ́ asa olowu. Mʋ pio lótsu ɔsʋrapʋka amʋ tsía, </span><span class="verse MAT_22_26"><strong>26</strong> támɛ mʋ ɛ́ ɔmɔkwɩɩ́. Ɔsaasɩ lótsu ɔtsɩ ámʋ tsía. Mʋ ɛ́ ɔmɔkwɩɩ́. Alɩɩ yɔ́tʋ osienɔ́sɩ́ amʋ. </span><span class="verse MAT_22_27"><strong>27</strong> Ɔma-ɔma a, ɔsʋrapʋ mʋ ɛ́ lóbowu. </span><span class="verse MAT_22_28"><strong>28</strong> Afúli ɔkʋsʋ́kɛ́ a, amʋ́tɔ́ ɔmɔmʋ ɔbɔ́bwɛ mʋ kulu? Tsúfɛ́ amʋ́ abasíénɔ́ ámʋ fɛ́ɛ́ betsiá mʋ.&gt;&gt;</span></p><p lang="nko"><span class="verse MAT_22_29"><strong>29</strong> Mʋ́ʋ́ Yesu lɛ́lɛ mʋ́ ɔnɔ́ ɔbɛ́ɛ, &lt;&lt;Megyí mlɩ ológyi. Mlɩméyín Bulu asʋn wanlɩ́nhɛ́ amʋ ntɛ́ɛ Bulu túmi. </span><span class="verse MAT_22_30"><strong>30</strong> Nɩ́ afúli bɔkʋ́sʋ́ á, bɔ́bwɛ fɛ́ Bulu-abɔpʋ. Bʋméetsiá aká mʋ́a akúlu. </span><span class="verse MAT_22_31"><strong>31</strong> Mlɩmɔ́kʋ́kla asʋ́n ánɩ́ Bulu onutó lɛ́bláa mlɩ tsú afúlikʋsʋ́ ɩwɩ? </span><span class="verse MAT_22_32"><strong>32</strong> Bulu asʋn wanlɩ́nhɛ́ lɛ́blɩ́ ɔbɛ́ɛ, &lt;Mɩ́gyí mlɩ anáin  mʋa  pʋ́  Bulu ámʋ nɩ.&gt; Ɩ́nɩ sʋ megyí awupʋ́ Bulu ógyi, akɩankpapʋ Bulu ógyi.&gt;&gt;</span></p><p lang="nko"><span class="verse MAT_22_33"><strong>33</strong> Brɛ́á ɔdɔm amʋ bonu asʋ́n ánfɩ á, mʋ atosunáhɛ́ anfɩ lɛha ɔnɔ́ lobwie amʋ́.</span></p><h2 lang="nko">Bulu Mbla Ámʋtɔ Mʋ́á Ɩdʋn</h2><p lang="nko"><span class="verse MAT_22_34"><strong>34</strong> Brɛ́á Farisifɔ bowun ánɩ́ Yesu lalɛ́ Sadukifɔ ámʋ asʋ́n ɔnɔ́, asʋ́n lawú wá amʋ́ ɔnɔ́ á, bɛkpa aba ya Yesu wá. </span><span class="verse MAT_22_35"><strong>35</strong> Amʋ́tɔ́ ɔkʋlɛá ogyi mbla osunápʋ́ lɛ́fɩtɛ́ Yesu asʋ́n, ɔpʋsɔ mʋ kɩ. </span><span class="verse MAT_22_36"><strong>36</strong> Ɔlɛfɩtɛ́ Yesu ɔbɛ́ɛ, &lt;&lt;Osunápʋ́, Bulu mbla ámʋtɔ mɔmʋ dʋ́n?&gt;&gt;</span></p><p lang="nko"><span class="verse MAT_22_37"><strong>37</strong> Yesu lɛ́bláa mʋ ɔbɛ́ɛ, &lt;&lt; &lt;Pʋ fʋ́ klʋn, fʋ́ ɔkláa pʋ́ fʋ́ agywɩɩn fɛ́ɛ́ dwɛ fʋ́ Wíe Bulu.&gt; </span><span class="verse MAT_22_38"><strong>38</strong> Ɩ́nɩ gyí mbla ámʋtɔ gyankpapʋ ánɩ́ ɩdʋn mʋ́ fɛ́ɛ́ nɩ́. </span><span class="verse MAT_22_39"><strong>39</strong> Nyɔɔsɩ ɛ́ igyi fɛ́ mʋ́. &lt;Dwɛ fʋ́ bá fɛ́ fʋ́ ɩwɩ.&gt; </span><span class="verse MAT_22_40"><strong>40</strong> Mose Mbla pʋ́ Bulu ɔnɔ́sʋ́ atɔɩ́pʋ́ amʋ atosunáhɛ́ fɛ́ɛ́ ɩlɩɩ́ mbla anyɔ ánfɩsʋ.&gt;&gt;</span></p><h2 lang="nko">Ma Gyí Kristo Amʋ?</h2><p lang="nko"><span class="verse MAT_22_41"><strong>41</strong> Ɩ́nɩá Farisifɔ ámʋ bebefia sí bʋlɩɩ́ sʋ á, Yesu lɛ́fɩtɛ́ amʋ́ ɔbɛ́ɛ, </span><span class="verse MAT_22_42"><strong>42</strong> &lt;&lt;Nkálɩ mlɩdɛ́ Kristo, (ɔhá ámʋ́ʋ́ Bulu ladá mʋ ofúli amʋ) ɩwɩ gywɩɩ́n? Ma mʋ na nɩ́?&gt;&gt;</span></p><p lang="nko">Bɛbláa mʋ bɛɛ, &lt;&lt;Owíe Dawid mʋ na nɩ́.&gt;&gt;</p><p lang="nko"><span class="verse MAT_22_43"><strong>43</strong> Ɔlɛlafɩ́tɛ́ amʋ́ ɔbɛ́ɛ, &lt;&lt;Mʋ́ ntogyi sʋ́ Ɔŋɛ Wankɩ́hɛ́ lɛ́ha Owíe Dawid lɛ́tɩ mʋ ɔbɛ́ɛ &lt;Mɩ́ Wíé?&gt; Tsúfɛ́ Owíe Dawid lɛ́blɩ́ ɔbɛ́ɛ,</span></p><p class="Line1"><span class="verse MAT_22_44"><strong>44</strong> &lt;Anɩ Wíe Bulu lɛ́bláa mɩ́ Wíe ɔbɛ́ɛ,</span></p><p class="Line2">Tsia mɩ́ gyɔpɩsʋ nfɩ</p><p class="Line2">yɔ́fʋn brɛ́á nɛ́ha fɛ́tsatsáa fʋ́ alupʋ́sʋ́?&gt;</p><p lang="nko"><span class="verse MAT_22_45"><strong>45</strong> Nɩ́ Owíe Dawid onutó lɛ́tɩ ɔhá ánfɩ Bulu ladá ofúli anfɩ ɔbɛ́ɛ, mʋ wie a, nkálɩ sʋ́ ɔtráa ogyi mʋ na?&gt;&gt;</span></p><p lang="nko"><span class="verse MAT_22_46"><strong>46</strong> Amʋ́tɔ́ ɔkʋkʋ mɛ́talɩ́ lɛ́ mʋ́ ɔnɔ́. Tsú ɛkɛ ámʋ a, ɔhaa mɛ́trá wa klʋn fɩtɛ́ mʋ asʋansʋ.</span></p></div>