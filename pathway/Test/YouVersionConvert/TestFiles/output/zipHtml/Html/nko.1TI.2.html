<div>
  <h1 class="1TI_2" lang="nko">1 Timoteo 2</h1>
  <h2 lang="nko">Bulusúm Mbla</h2>
  <p lang="nko">
    <span class="verse 1TI_2_1">
      <strong>1</strong> Ɩtɔ́á ndedunká ánɩ́ mlɩgyánkpa bwɛ gyí, mlɩkokoli Bulu ahá fɛ́ɛ́ nwunsʋ, amlɩbɔ mpáɩ ha amʋ́. Mlɩkʋlɩ Bulu atɔ́ há amʋ́, amlɩda mʋ ɩpán ɔhagyíɔha nwunsʋ. </span>
    <span class="verse 1TI_2_2">
      <strong>2</strong> Ilehián ánɩ́ mlɔ́bwɛ mʋ́ alɩ há awíe pʋ́ ahandɛ ɛ́, mɛ́nɩ asʋtɔ bólwií anɩ, abétsiá iwilwiitɔ, atalɩ sum Bulu ɔkpagyíɔkpasʋ. </span>
    <span class="verse 1TI_2_3">
      <strong>3</strong> Ɩ́nɩ bʋ́ʋ alɛ́, anɩ Nkpa Ɔhɔ́pʋ Bulu tekle nɩ. </span>
    <span class="verse 1TI_2_4">
      <strong>4</strong> Tsúfɛ́ odekléá ɔbɔ́hɔ ahá fɛ́ɛ́ nkpa, mɛ́nɩ bɛ́bɩ ɔnɔkwalɩ amʋ. </span>
    <span class="verse 1TI_2_5">
      <strong>5</strong> Bulu ɔkʋkʋ́nʋ́ ɔkʋlɛ bʋ ɩnʋ. Nsɩnɛ́ ɔlapʋ́ ɔkʋlɛ pɛ́ ɛ́ bʋ Bulu mʋa anyánkpʋ́sa nsɩnɛ́. Mʋgyí Kristo Yesu, ogyi nyankpʋsa amʋ. </span>
    <span class="verse 1TI_2_6">
      <strong>6</strong> Mʋlési mʋ nkpa há pʋ́hɔ ahá fɛ́ɛ́ nkpa. Asʋ́n ánfɩ Bulu lɔ́pʋhá ɔyɩ́ fɛ́ɛ́ mʋ́ brɛ́ wankláántɔ́ nɩ. </span>
    <span class="verse 1TI_2_7">
      <strong>7</strong> Ɔnɔkwalɩ ndɛ mlɩ bláa, mmɛdɛ́ afunu wa. Ɩ́nɩ sʋ́ Bulu lɛ́lɛ mɩ́ ɔbɛ́ɛ, mbwɛ́ɛ mʋ asʋ́n ɔkan ɔdapʋ́, mʋ sumbí ɔyɔpʋ́ pʋ́ osunápʋ́ ha ahá ánɩ́ bʋmegyi Yudafɔ, mɩ́ ambla amʋ́ ɔnɔkwalɩ asʋ́n tsú Yesusʋ hógyi ɩwɩ nɩ́.</span>
  </p>
  <p lang="nko">
    <span class="verse 1TI_2_8">
      <strong>8</strong> Ndekléá ɔpasua kugyíkʋtɔ á, ayin ánɩ́ amʋ́ ɩwɩ lɛtɩn bʋtsúu ɩbɩ fʋa bɔ mpáɩ. Ɔblɔ́ ntɛ́ɛ nwɛ́ɛngyí mátsiá amʋ́tɔ́. </span>
    <span class="verse 1TI_2_9">
      <strong>9</strong> Atsɩ ámʋ ɛ́ bʋdɩ́da tati ɔkpa wankláánsʋ́. Amʋ́ atɔ dɩdáhɛ́ máwɔ ansíbi. Bʋmádʋn imi bwɛ, wá sika atɔ́, dɩ́dá atatiá ɩbʋ ibíá dʋbɩ. </span>
    <span class="verse 1TI_2_10">
      <strong>10</strong> Atsɩá bɛɛ bʋtenyá Bulu ifú bʋbwɛ́ɛ yilé. Mʋ́ ɔbɛ́ha bɔ́wa akɩ́lɛ nɩ. </span>
    <span class="verse 1TI_2_11">
      <strong>11</strong> Ilehián ánɩ́ bétsiá asɩ díín, ba ɩwɩasɩ súan atɔ́. </span>
    <span class="verse 1TI_2_12">
      <strong>12</strong> Mmɔkʋ́há atsɩ ɔkpa mbɛ́ɛ, bʋsúna ayin atɔ́, ntɛ́ɛ bʋgyíi ayinsʋ. Mboún bʋtsía díín. </span>
    <span class="verse 1TI_2_13">
      <strong>13</strong> Tsúfɛ́  Bulu légyankpá bwɛ́ asa ɔlɔbwɛ . </span>
    <span class="verse 1TI_2_14">
      <strong>14</strong> Megyí Adam ɛ́  lɛ́mlɛ́, mboún Hawa ɔlɛmlɛ́, ɔlɔkʋsʋ́ lɩ́ɩ́ Bulu mblasʋ. </span>
    <span class="verse 1TI_2_15">
      <strong>15</strong> Támɛ Bulu ɔbɔ́hɔ ɔtsɩ nkpa tsʋn ɩkwɩ́ɩsʋ.<span class="trans" title="Tsʋn ɩkwɩɩ́sʋ, ">a</span> Nɩ́ ɔlɛtalɩ́ kɩ́tá mʋ hógyi pʋ́ mʋ abadwɛtɔ, ɔlɛha mʋ ɩwɩ lɛtɩn, oletsiá nkpa ɛ́ wankláán.</span>
  </p>
</div>